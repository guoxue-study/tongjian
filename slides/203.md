---
marp: true
title: 唐纪 第十九章 唐纪十九
theme: uncover
paginate: true
---

# 唐纪 第十九章 唐纪十九

---

![](assets/audios/203/1.mp3)

起玄黓敦牂，尽柔兆阉茂，凡五年。

---

## 高宗天皇大圣大弘孝皇帝下永淳元年（壬午，公元六八二年）

---

![](assets/audios/203/3.mp3)

春，二月，作万泉宫于蓝田。

---

![](assets/audios/203/4.mp3)

癸未，改元，赦天下。

---

![](assets/audios/203/5.mp3)

戊午，立皇孙重照为皇太孙。上欲令开府置僚属，问吏部郎中王方庆，对曰：__「晋及齐皆尝立太孙，其太子官属即为太孙官属，未闻太子在东宫而更立太孙者也。」__ 上曰：__「自我作古，可乎？」__ 对曰：__「三王不相袭礼，何为不可！」__ 乃奏置师傅等官。既而上疑其非法，竟不补授。方庆，裒之曾孙也，名纟林，以字行。

---

![](assets/audios/203/6.mp3)

西突厥阿史那车簿帅十姓反。

---

![](assets/audios/203/7.mp3)

夏，四月，甲子朔，日有食之。

---

![](assets/audios/203/8.mp3)

上以关中饥馑，米斗三百，将幸东都；丙寅，发京师，留太子监国，使刘仁轨、裴炎、薛元超辅之。时出幸仓猝，扈从之士有饿死于中道者。上虑道路多草窃，使监察御史魏元忠检校车驾前后。元忠受诏，即阅视赤县狱，得盗一人，神采语言异于众，命释桎梏，袭冠带，乘驿以从，与之共食宿，托以诘盗，其人笑许诺。比及东都，士马万数，不亡一钱。

---

![](assets/audios/203/9.mp3)

辛未，以礼部尚书闻喜宪公裴行俭为金牙道行军大总管，帅右金吾将军阎怀旦等三总管分道讨西突厥。师未行，行俭薨。

---

![](assets/audios/203/10.mp3)

行俭有知人之鉴，初为吏部侍郎，前进士王勮、咸阳尉栾城苏味道皆未知名。行俭一见，谓之曰：__「二君后当相次常铨衡，仆有弱息，愿以为托。」__ 是时勮弟勃与华阴杨炯、范阳卢照邻、义乌骆宾王皆以文章有盛名，司列少常伯李敬玄尤重之，以为必显达。行俭曰：__「士之致远者，当先器识而后才艺。勃等虽有文华，而浮躁浅露，岂享爵禄之器邪！杨子稍沈静，应至令长；余得令终幸矣。」__ 既而勃渡海堕水，炯终于盈川令，照邻恶疾不愈，赴水死，宾王反诛，勮、味道皆典选，如行俭言。行俭为将帅，所引偏裨如程务挺、张虔勖、王方翼、刘敬同、李多祚、黑齿常之，后多为名将。

---

![](assets/audios/203/11.mp3)

行俭尝命左右取犀角、麝香而失之。又敕赐马及鞍，令史辄驰骤，马倒，鞍破。二人皆逃去，行俭使人召还，谓曰：__「尔曹皆误耳，何相轻之甚邪！」__ 待之如故。破阿史那都支，得马脑盘，广二尺余，以示将士，军吏王休烈捧盘升阶，跌而碎之，惶恐，叩头流血。行俭笑曰：__「尔非故为，何至于是！」__ 不复有追惜之色。诏赐都支等资产金器三千余物，杂畜称是，并分给亲故及偏裨，数日而尽。

---

![](assets/audios/203/12.mp3)

阿史那车薄围弓月城，安西都护王方翼引军救之，破虏众于伊丽水，斩首千余级。俄而三姓咽面与车薄合兵拒方翼，方翼与战于热海，流矢贯方翼臂，方翼以佩刀截之，左右不知。所将胡兵谋执方翼以应车薄，方翼知之，悉召会议，阳出军资赐之，以次引出斩之，会大风，方翼振金鼓以乱其声，诛七十余人，其徒莫之觉。既而分遣裨将袭车薄、咽面，大破之，擒其酋长三百人，西突厥遂平。阎怀旦等竟不行。方翼寻迁夏州都督，征入，议边事。上见方翼衣有血渍，问之，方翼具对热海苦战之状，上视疮叹息；竟以废后近属，不得用而归。

---

![](assets/audios/203/13.mp3)

乙酉，车驾至东都。

---

![](assets/audios/203/14.mp3)

丁亥，以黄门侍郎颍川郭待举、兵部侍郎岑长倩、秘书员外少监、检校中书侍郎鼓城郭正一、吏部侍郎鼓城魏玄同并与中书门下同承受进止平章事。上欲用待举等，谓崔知温曰：__「待举等资任尚浅，且令预闻政事，未可与卿等同名。」__ 自是外司四品已下知政事者，始以平章事为名。长倩，文本之兄子也。

---

![](assets/audios/203/15.mp3)

先是，玄同为吏部侍郎，上言铨选之弊，以为：__「人君之体，当委任而责成功，所委者当，则所用者自精矣。故周穆王命伯冏为太仆正，曰：‘慎简乃僚。’是使群司各自求其小者，而天子命其大者也。乃至汉氏，得人皆自州县补署，五府辟召，然后升于天朝，自魏、晋以来，始专委选部。夫以天下之大，士人之众，而委之数人之手，用刀笔以量才，按簿书而察行，借使平如权衡，明如水镜，犹力有所极，照有所穷，况所委非人而有愚暗阿私之弊乎！愿略依周、汉之规以救魏、晋之失。」__ 疏奏，不纳。

---

![](assets/audios/203/16.mp3)

五月，丙午，东都霖雨。乙卯，洛水溢，溺民居千余家。关中先水后旱、蝗，继以疾疫，米斗四百，两京间死者相枕于路，人相食。

---

![](assets/audios/203/17.mp3)

上既封泰山，欲遍封五岳，秋，七月，作奉天宫于嵩山南。监察御史里行李善感谏曰：__「陛下封泰山，告太平，致群瑞，与三皇、五帝比隆矣。数年已来，菽粟不稔，饿殍相望，四夷交侵，兵车岁驾；陛下宜恭默思道以禳灾谴，乃更广营宫室，劳役不休，天下莫不失望。臣忝备国家耳目，窃以此为忧！」__ 上虽不纳，亦优容之。自褚遂良、韩瑗之死，中外以言为讳，无敢逆意直谏，几二十年；及善感始谏，天下皆喜，谓之__「凤鸣朝阳」__ 。

---

![](assets/audios/203/18.mp3)

上遣宦者缘江徙异竹，欲植苑中。宦者科舟载竹，所在纵暴；过荆州，荆州长史苏良嗣囚之，上疏切谏，以为：__「致远方异物，烦扰道路，恐非圣人爱人之意。又，小人窃弄威福，亏损皇明。」__ 上谓天后曰：__「吾约束不严，果为良嗣所怪。」__ 手诏慰谕良嗣，令弃竹江中。良嗣，世长之子也。

---

![](assets/audios/203/19.mp3)

黔州都督谢佑希天后意，逼零陵王明令自杀，上深惜之，黔府官属皆坐免官。佑后寝于平阁，与婢妾十余人共处，夜，失其首。垂拱中，明子零陵王俊、黎国公杰为天后所杀，有司籍其家，得佑首，漆为秽器，题云谢佑，乃知明子使刺客取之也。

---

![](assets/audios/203/20.mp3)

太子留守京师，颇事游畋，薛元超上疏规谏；上闻之，遣使者慰劳元超，仍召赴东都。

---

![](assets/audios/203/21.mp3)

吐蕃将论钦陵寇柘、松、翼等州。诏左骁卫郎将李孝逸、右卫郎将卫蒲山发秦、渭等州兵分道御之。

---

![](assets/audios/203/22.mp3)

冬，十月，丙寅，黄门侍郎刘景先同中书门下平章事。

---

![](assets/audios/203/23.mp3)

是岁，突厥余党阿史那骨笃禄、阿史德元珍等招集亡散，据黑沙城反，入寇并州及单于府之北境，杀岚州刺史王德茂。右领军卫将军、检校代州都督薛仁贵将兵击元珍于云州，虏问唐大将为谁，应之曰：__「薛仁贵！」__ 虏曰：__「吾闻仁贵流象州，死久矣，何以绐我！。仁贵免胄示之面，虏相顾失色，下马列拜，稍稍引去。仁贵因奋击，大破之，斩首万余级，捕虏二万余人。

---

![](assets/audios/203/24.mp3)

吐蕃入寇河源军，军使娄师德将兵击之于白水涧，八战八捷。上以师德为比部员外郎、左骁卫郎将、河源军经略副使，曰：__「卿有文武材，勿辞也！」__ 

---

## 高宗天皇大圣大弘孝皇帝下弘道元年（癸未，公元六八三年）

---

![](assets/audios/203/26.mp3)

春，正月，甲午朔，上行幸奉天宫。

---

![](assets/audios/203/27.mp3)

二月，庚午，突厥寇定州，刺史霍王元轨击却之。乙亥，复寇妫州。三月，庚寅，阿史那骨笃禄、阿史德元珍围单于都护府，执司马张行师，杀之。遣胜州都督王本立、夏州都督李崇义将兵分道救之。

---

![](assets/audios/203/28.mp3)

太子右庶子、同中书门下三品李义琰改葬父母，使其舅氏迁旧墓；上闻之，怒曰：__「义琰倚势，乃陵其舅家，不可复知政事！」__ 义琰闻之，不自安，以足疾乞骸骨。庚子，以义琰为银青光禄大夫，致仕。

---

![](assets/audios/203/29.mp3)

癸丑，守中书令崔知温薨。

---

![](assets/audios/203/30.mp3)

夏，四月，己未，车驾还东都。

---

![](assets/audios/203/31.mp3)

绥州步落稽白铁余，埋铜佛于地中，久之，草生其上，绐其乡人曰：__「吾于此数见佛光。」__ 择日集众掘地，果得之，因曰：__「得见圣佛者，百疾皆愈。」__ 远近赴之。铁余以杂色囊盛之数十重，得厚施，乃去一囊。数年间，归信者众，遂谋作乱。据城平县，自称光明圣皇帝，置百官，进攻绥德、大斌二县，杀官吏，焚民居。遣右武卫将军程务挺与夏州都督王方翼讨之，甲申，攻拔其城，擒铁余，余党悉平。

---

![](assets/audios/203/32.mp3)

五月，庚寅，上幸芳桂宫，至合璧宫，遇大雨而还。

---

![](assets/audios/203/33.mp3)

乙巳，突厥阿史那骨笃禄等寇蔚州，杀刺史李思俭，丰州都督崔智辩将兵邀之于朝那山北，兵败，为虏所擒。朝议欲废丰州，迁其百姓于灵、夏。丰州司马唐休璟上言，以为：__「丰州阻河为固，居贼冲要，自秦、汉已来，列为郡县，土宜耕牧。隋季丧乱，迁百姓于宁、庆二州，致胡虏深侵，以灵、夏为边境。贞观之末，募人实之，西北始安。今废之则河滨之地复为贼有，灵、夏等州人不安业，非国家之利也！」__ 乃止。

---

![](assets/audios/203/34.mp3)

六月，突厥别部寇掠岚州，偏将杨玄基击走之。

---

![](assets/audios/203/35.mp3)

秋，七月，己丑，立皇孙重福为唐昌王。

---

![](assets/audios/203/36.mp3)

庚辰，诏以今年十月有事于嵩山；寻以上不豫，改用来年正月。

---

![](assets/audios/203/37.mp3)

甲辰，徙相王轮为豫王，更名旦。

---

![](assets/audios/203/38.mp3)

中书令兼太子左庶子薛元超病喑，乞骸骨；许之。

---

![](assets/audios/203/39.mp3)

八月，己丑，以将封嵩山，召太子赴东都；留唐昌王重福守京师，以刘仁轨为之副。冬，十月，己卯，太子至东都。

---

![](assets/audios/203/40.mp3)

癸亥，车驾幸奉天宫。十一月，丙戌，诏罢来年封嵩山，上疾甚故也。上苦头重，不能视，召侍医秦鸣鹤诊之，鸣鹤请刺头出血，可愈。天后在帘中，不欲上疾愈，怒曰：__「此可斩也，乃欲于天子头刺血！」__ 鸣鹤叩头请命。上曰：__「但刺之，未必不佳。」__ 乃刺百会、脑户二穴。上曰：__「吾目似明矣。」__ 后举手加额曰：__「天赐也！」__ 自负彩百匹以赐鸣鹤。

---

![](assets/audios/203/41.mp3)

戊戌，以右武卫将军程务挺为单于道安抚大使，招讨阿史那骨笃禄等。

---

![](assets/audios/203/42.mp3)

诏太子监国，以裴炎、刘景先、郭正一兼东宫平章事。

---

![](assets/audios/203/43.mp3)

上自奉天宫疾甚，宰相皆不得见。丁未，还东都，百官见于天津桥南。

---

![](assets/audios/203/44.mp3)

十二月，丁巳，改元，赦天下。上欲御则天门楼宣赦，气逆不能乘马，乃召百姓入殿前宣之。是夜，召裴炎入，受遗诏辅政，上崩于贞观殿。遗诏太子柩前即位，军国大事有不决者，兼取天后进止。废万泉、芳桂、奉天等宫。庚申，裴炎奏太子未即位，未应宣敕，有要速处分，望宣天后令于中书、门下施行。甲子，中宗即位，尊天后为皇太后，政事咸取决焉。太后以泽州刺史韩王元嘉等，地尊望重，恐其为变，并加三公等官以慰其心。

---

![](assets/audios/203/45.mp3)

甲戌，以刘仁轨为左仆射，裴炎为中书令；戊寅，以刘景先为侍中。

---

![](assets/audios/203/46.mp3)

故事，宰相于门下省议事，谓之政事堂，故长孙无忌为司空，房玄龄为仆射，魏征为太子太师，皆知门下省事。及裴炎迁中书令，始迁政事堂于中书省。

---

![](assets/audios/203/47.mp3)

壬午，遣左威卫将军王果、左监门将军令狐智通、右金吾将军杨玄俭、右千牛将军郭齐宗分往并、益、荆、扬四大都督府，与府司相知镇守。

---

![](assets/audios/203/48.mp3)

中书侍郎同平章事郭正一为国子祭酒，罢政事。

---

![](assets/audios/203/49.mp3)

则天顺圣皇后上之上

---

## 高宗天皇大圣大弘孝皇帝下光宅元年（甲申，公元六八四年）

---

![](assets/audios/203/51.mp3)

春，正月，甲申朔，改元嗣圣，赦天下。

---

![](assets/audios/203/52.mp3)

立太子妃韦氏为皇后；擢后父玄贞自普州参军为豫州刺史。

---

![](assets/audios/203/53.mp3)

癸巳，以左散骑常侍杜陵韦弘敏为太府卿、同中书门下三品。

---

![](assets/audios/203/54.mp3)

中宗欲以韦玄贞为侍中，又欲授乳母之子五品官；裴炎固争，中宗怒曰：__「我以天下与韦玄贞，何不可！而惜侍中邪！」__ 炎惧，白太后，密谋废立。二月，戊午，太后集百官于乾元殿，裴炎与中书侍郎刘祎之、羽林将军程务挺、张虔勖勒兵入宫，宣太后令，废中宗为庐陵王，扶下殿。中宗曰：__「我何罪？」__ 太后曰：__「汝欲以天下与韦玄贞，何得无罪！乃幽于别所。己未，立雍州牧豫王旦为皇帝。政事决于太后，居睿宗于别殿，不得有所预。立豫王妃刘氏为皇后。后，德威之孙也。有飞骑十余人饮于坊曲，一人言：__「向知别无勋赏，不若奉庐陵。」__ 一人起，出诣北门告之。座未散，皆捕得，系羽林狱，言者斩，余以知反不告皆绞，告者除五品官。告密之端自此兴矣。

---

![](assets/audios/203/55.mp3)

壬子，以永平郡王成器为皇太子，睿宗之长子。赦天下，改元文明。

---

![](assets/audios/203/56.mp3)

庚申，废皇太孙重照为庶人，命刘仁轨专知西京留守事。流韦玄贞于钦州。

---

![](assets/audios/203/57.mp3)

太后与刘仁轨书曰：__「昔汉以关中之事委萧何，今托公亦犹是矣。」__ 仁轨上疏，辞以衰老不堪居守，因陈吕后祸败之事以申规戒。太后使秘书监武承嗣赍玺书慰谕之曰：__「今以皇帝谅闇不言，眇身且代亲政；远劳劝戒，复辞衰疾。又云‘吕氏见嗤于后代，禄、产贻祸于汉朝’，引喻良深，愧慰交集。公忠贞之操，终始不渝，劲直之风，古今罕比。初闻此语，能不罔然；静而思之，是为龟镜。况公先朝旧德，遐迩具瞻，愿以匡救为怀，无以暮年致请。」__ 

---

![](assets/audios/203/58.mp3)

辛酉，太后命左金吾将军丘神积诣巴州，检校故太子贤宅，以备外虞，其实风使杀之。神积，行恭之子也。

---

![](assets/audios/203/59.mp3)

甲子，太后御武成殿，皇帝帅王公以下上尊号。丁卯，太后临轩，遣礼部尚书武承嗣册嗣皇帝。自是太后常御紫宸殿，施惨紫帐以视朝。

---

![](assets/audios/203/60.mp3)

丁丑，以太常卿、检校豫王府长史王德真为侍中；中书侍郎、检校豫王府司马刘祎之同中书门下三品。

---

![](assets/audios/203/61.mp3)

三月，丁亥，徙杞王上金为毕王，鄱阳王素节为葛王。

---

![](assets/audios/203/62.mp3)

丘神积至巴州，幽故太子贤于别室，逼令自杀。太后乃归罪于神积，戊戌，举哀于显福门，贬神积为叠州刺史。己亥，追封贤为雍王。神积寻复入为左金吾将军。

---

![](assets/audios/203/63.mp3)

夏，四月，开府仪同三司、梁州都督滕王元婴薨。

---

![](assets/audios/203/64.mp3)

辛酉，徙毕王上金为泽王，拜苏州刺史；葛王素节为许王，拜绛州刺史。

---

![](assets/audios/203/65.mp3)

癸酉，迁庐陵王于房州；丁丑，又迁于均州故濮王宅。

---

![](assets/audios/203/66.mp3)

五月，丙申，高宗灵驾西还。

---

![](assets/audios/203/67.mp3)

闰月，以礼部尚书武承嗣为太常卿、同中书门下三品。

---

![](assets/audios/203/68.mp3)

秋，七月，戊午，广州都督路元睿为昆仑所杀。元睿暗懦，僚属恣横，有商舶至，僚属侵渔不已。商胡诉于元睿，元睿索枷，欲系治之。群胡怒，有昆仑袖剑直登听事，杀元睿及左右十余人而去，无敢近者，登舟入海，追之不及。

---

![](assets/audios/203/69.mp3)

温州大水，流四千余家。

---

![](assets/audios/203/70.mp3)

突厥阿史那骨笃禄等寇朔州。八月，庚寅，葬天皇大帝于乾隆，庙号高宗。

---

![](assets/audios/203/71.mp3)

初，尚书左丞冯元常为高宗所委，高宗晚年多疾，百司奏事，每曰：__「朕体中不佳，可与元常平章以闻。」__ 元常尝密言：__「中宫威权太重，宜稍抑损。」__ 高宗虽不能用，深以其言为然。及太后称制，四方争言符瑞；嵩阳令樊文献瑞石，太后命于朝堂示百官，元常奏：__「状涉谄诈，不可诬罔天下。」__ 太后不悦，出为陇州刺史。元常，子琮之曾孙也。

---

![](assets/audios/203/72.mp3)

丙午，太常卿、同中书门下三品武承嗣罢为礼部尚书。

---

![](assets/audios/203/73.mp3)

括州大水，流二千余家。

---

![](assets/audios/203/74.mp3)

九月，甲寅，赦天下，改元。旗帜皆从金色。八品以下，旧服青者更服碧。改东都为神都，宫名太初。又改尚书省为文昌台，左、右仆射为左、右相，六曹为天、地、四时六官；门下省为鸾台，中书省为凤阁，侍中为纳言，中书令为内史；御史台为左肃政台，增置右肃政台；其余省、寺、监、率之名，悉以义类改之。

---

![](assets/audios/203/75.mp3)

以左武卫大将军程务挺为单于道安抚大使，以备突厥。

---

![](assets/audios/203/76.mp3)

武承嗣请太后追王其祖，立武氏七庙，太后从之。裴炎谏曰：__「太后母临天下，当示至公，不可私于所亲。独不见吕氏之败乎！」__ 太后曰：__「吕后以权委生者，故及于败。今吾追尊亡者，何伤乎！」__ 对曰：__「事当防微杜渐，不可长耳。」__ 太后不从。己巳，追尊太后五代祖克己为鲁靖公，妣为夫人；高祖居常为太尉、北平恭肃王，曾祖俭为太尉、金城义康王，祖华为太尉、太原安成王，考士彟为太师、魏定王；祖妣皆为妃。裴炎由是得罪。又作五代祠堂于文水。

---

![](assets/audios/203/77.mp3)

时诸武用事，唐宗室人人自危，众心愤惋。会眉州刺史英公李敬业及弟盩厔令敬猷、给事中唐之奇、长安主簿骆宾王、詹事司直杜求仁皆坐事，敬业贬柳州司马，敬猷免官，之奇贬括苍令，宾王贬临海丞，求仁贬黟令。求仁，正伦之侄也。盩厔尉魏思温尝为御史，复被黜。皆会于扬州，各自以失职怨望，乃谋作乱，以匡复庐陵王为辞。

---

![](assets/audios/203/78.mp3)

思温为之谋主，使其党监察御史薛仲璋求奉使江都，令雍州人韦超诣仲璋告变，云__「扬州长史陈敬之谋反」__ 。仲璋收敬之系狱。居数日，敬业乘传而至，矫称扬州司马来之官，云__「奉密旨，以高州酋长冯子猷谋反，发兵讨之。」__ 于是开府库，令士曹参军李宗臣就钱坊，驱囚徒、工匠数百，授以甲。斩敬之于系所；录事参军孙处行拒之，亦斩以徇，僚吏无敢动者。遂起一州之兵，复称嗣圣元年。开三府，一曰匡复府，二曰英公府，三曰扬州大都督府。敬业自称匡复府上将，领扬州大都督。以之奇、求仁为左、右长史，宗臣、仲璋为左、右司马，思温为军师，宾王为记室，旬日间得胜兵十余万。移檄州县，略曰：__「伪临朝武氏者，人非温顺，地实寒微。昔充太宗下陈，尝以更衣入侍，洎乎晚节，秽乱春宫。

---

![](assets/audios/203/79.mp3)

隐先帝之私，阴图后庭之嬖，践元后于翚翟，陷吾君于聚麀。」__ 又曰：__「杀姊屠兄，弑君鸩母，人神之所同嫉，天地之所不容。」__ 又曰：__「包藏祸心，窃窥神器。君之爱子，幽之于别宫；贼之宗盟，委之以重任。」__ 又曰：__「一抔之土未干，六尺之孤安在！」__ 又曰：__「试观今日之域中，竟是谁家之天下！」__ 太后见檄，问曰：__「谁所为？」__ 或对曰：__「骆宾王。」__ 太后曰：__「宰相之过也。人有如此才，而使之流落不偶乎！」__ 

---

![](assets/audios/203/80.mp3)

敬业求得人貌类故太子贤者，绐众云：__「贤不死，亡在此城中，令吾属举兵。」__ 因奉以号令。

---

![](assets/audios/203/81.mp3)

楚州司马李崇福帅所部三县应敬业。盱眙人刘行举独据县不从，敬业遣其将尉迟昭攻盱眙，行举拒却之。诏以行举为游击将军，以其弟行实为楚州刺史。

---

![](assets/audios/203/82.mp3)

甲申，以左玉钤卫大将军李孝逸为扬州道大总管，将兵三十万，以将军李知士、马敬臣为之副，以讨李敬业。

---

![](assets/audios/203/83.mp3)

武承嗣与从父弟右卫将军三思以韩王元嘉、鲁王灵夔属尊位重，屡劝太后因事诛之。太后谋于执政，刘祎之、韦思谦皆无言；内史裴炎独固争，太后愈不悦。三思，元庆之子也。

---

![](assets/audios/203/84.mp3)

及李敬业举兵，薛仲璋，炎之甥也，炎欲示闲暇，不汲汲议诛讨。太后问计于炎，对曰：__「皇帝年长，不亲政事，故竖子得以为辞。若太后返政，则不讨自平矣。」__ 监察御史蓝田崔詧闻之，上言：__「炎受顾托，大权在己，若无异图，何故请太后归政？」__ 太后命左肃政大夫金城骞味道、侍御史栎阳鱼承晔鞫之，收炎下狱。炎被收，辞气不屈。或劝炎逊辞以免，炎曰：__「宰相下狱，安有全理！」__ 

---

![](assets/audios/203/85.mp3)

凤阁舍人李景谌证炎必反。刘景先及凤阁侍郎义阳胡元范皆曰：__「炎，社稷元臣，有功于国，悉心奉上，天下所知，臣敢明其不反。」__ 太后曰：__「炎反有端，顾卿不知耳。」__ 对曰：__「若裴炎为反，则臣等亦反也。」__ 太后曰：__「朕知裴炎反，知卿等不反。」__ 文武间证炎不反者甚众，太后皆不听。俄并景先、元范下狱。丁亥，以骞味道检校内史同凤阁鸾台三品，李景谌同凤阁鸾台平章事。

---

![](assets/audios/203/86.mp3)

魏思温说李敬业曰：__「明公以匡复为辞，宜帅大众鼓行而进，直指洛阳，则天下知公志在勤王，四面响应矣。」__ 薛仲璋曰：__「金陵有王气，且大江天险，足以为固，不如先取常、润，为定霸之基，然后北向以图中原，进无不利，退有所归，此良策也！」__ 思温曰：__「山东豪杰以武氏专制，愤惋不平，闻公举事，皆自蒸麦饭为粮，伸锄为兵，以俟南军之至。不乘此势以立大功，乃更蓄缩，欲自谋巢穴，远近闻之，其谁不解体！」__ 敬业不从，使唐之奇守江都，将兵渡江攻润州。思温谓杜求仁曰：__「兵势合则强，分则弱，敬业不并力渡淮，收山东之众以取洛阳，败在眼中矣！」__ 

---

![](assets/audios/203/87.mp3)

壬辰，敬业陷润州，执刺史李思文，以李宗臣代之。思文，敬业之叔父也，知敬业之谋，先遣使间道上变，为敬业所攻，拒守久之，力屈而陷。思温请斩以徇，敬业不许，谓思文曰：__「叔党于武氏，宜改姓武。」__ 润州司马刘延嗣不降，敬业将斩之，思温救之，得免，与思文皆囚于狱中。刘延嗣，审礼从父弟也。曲阿令河间尹元贞引兵救润州，战败，为敬业所擒，临以白刃，不屈而死。

---

![](assets/audios/203/88.mp3)

丙申，斩裴炎于都亭。炎将死，顾兄弟曰：__「兄弟官皆自致，炎无分毫之力，今坐炎流窜，不亦悲乎！」__ 籍没其家，无甔石之储。刘景先贬普州刺史，又贬辰州刺史，胡元范流琼州而死。裴炎弟子太仆寺丞伷先，年十七，上封事请见言事。太后召见，诘之曰：__「汝伯父谋反，尚何言？」__ 伷先曰：__「臣为陛下画计耳，安敢诉冤！陛下为李氏妇，先帝弃天下，遽揽朝政，变易嗣子，疏斥李氏，封崇诸武。臣伯父忠于社稷，反诬以罪，戮及子孙。陛下所为如是，臣实惜之！陛下早宜复子明辟，高枕深居，则宗族可全；不然，天下一变，不可复救矣！」__ 太后怒曰：__「胡白，小子敢发此言！」__ 命引出。伷先反顾曰：__「今用臣言，犹未晚！」__ 如是者三。太后命于朝堂杖之一百，长流瀼州。

---

![](assets/audios/203/89.mp3)

之下狱也，郎将姜嗣宗使至长安，刘仁轨问以东都事，嗣宗曰：__「嗣宗觉裴炎有异于常久矣。」__ 仁轨曰：__「使人觉之邪？」__ 嗣宗曰：__「然。」__ 仁轨曰：__「仁轨有奏事，愿附使人以闻。」__ 嗣宗曰：__「诺。」__ 明日，受仁轨表而还，表言：__「嗣宗知裴炎反不言。」__ 太后览之，命拉嗣宗于殿庭，绞于都亭。

---

![](assets/audios/203/90.mp3)

丁酉，追削李敬业祖考官爵，发冢斫棺，复姓徐氏。

---

![](assets/audios/203/91.mp3)

李景谌罢为司宾少卿，以右史武康沈君谅、着作郎崔詧为正谏大夫、同平章事。

---

![](assets/audios/203/92.mp3)

徐敬业闻李孝逸将至，自润州回军拒之，屯高邮之下阿溪；使徐敬猷逼淮阴，别将韦超、尉迟昭屯都梁山。

---

![](assets/audios/203/93.mp3)

李孝逸军至临淮，偏将雷仁智与敬业战，不利，孝逸惧，按兵不进。监军殿中侍御史魏元忠谓孝逸曰：__「天下安危，在兹一举。四方承平日久，忽闻狂狡，注心倾耳以俟其诛。今大军久留不进，远近失望，万一朝廷更命它将以代将军，将军何辞以逃逗挠之罪乎！」__ 孝逸乃引军而前。壬寅，马敬臣击斩尉迟昭于都梁山。

---

![](assets/audios/203/94.mp3)

十一月，辛亥，以左鹰扬大将军黑齿常之为江南道大总管，讨敬业。

---

![](assets/audios/203/95.mp3)

韦超拥众据都梁山，诸将皆曰：__「超凭险自固，士无所施其勇，骑无所展其足；且穷寇死战，攻之多杀士卒，不如分兵守之，大军直趣江都，覆其巢穴。」__ 支度使薛克构曰：__「超虽据险，其众非多。今多留兵则前军势分，少留兵则终为后患，不如先击之，其势必举，举都梁，则淮阴、高邮望风瓦解矣。」__ 魏元忠请先击徐敬猷，诸将曰：__「不如先攻敬业，敬业败，则敬猷不战自擒矣。若击敬猷，则敬业引兵救之，是腹背受敌也。」__ 元忠曰：__「不然。贼之精兵，尽在下阿，乌合而来，利在一决，万一失利，大事去矣！敬猷出于博徒，不习军事，其众单弱，人情易摇，大军临之，驻马可克。敬业虽欲救之，计程必不能及。我克敬猷，乘胜而进，虽有韩、白不能当其锋矣。今不先取弱者而遽攻其强，非计也。

---

![](assets/audios/203/96.mp3)

孝逸从之，引兵击超，超夜遁；进击敬猷，敬猷脱身走。

---

![](assets/audios/203/97.mp3)

庚申，敬业勒兵阻溪拒守，后军总管苏孝祥夜将五千人，以小舟渡溪先击之，兵败，孝祥死，士卒赴溪溺死者过半。左豹韬卫果毅渔阳成三朗为敬业所擒。唐之奇绐其众曰：__「此李孝逸也！」__ 将斩之，三朗大呼曰：__「我果毅成三朗，非李将军也。官军今大至矣，尔曹破在朝夕。我死，妻子受荣，尔死，妻子籍没，尔终不及我！」__ 遂斩之。

---

![](assets/audios/203/98.mp3)

孝逸等诸军继至，战数不利。孝逸惧，欲引退，魏元忠与行军管记刘知柔言于孝逸曰：__「风顺荻干，此火攻之利。」__ 固请决战。敬业置阵既久，士卒多疲倦顾望，阵不能整；孝逸进击之，因风纵火，敬业大败，斩首七千级，溺死者不可胜纪。敬业等轻骑走入江都，挈妻子奔润州，将入海奔高丽；孝逸进屯江都，分遣诸将追之。乙丑，敬业至海陵界，阻风，其将王那相斩敬业、敬猷及骆宾王首来降。余党唐之奇、魏思温皆捕得，传首神都，扬、润、楚三州平。

---

![](assets/audios/203/99.mp3)

陈岳论曰：敬业苟能用魏思温之策，直指河、洛，专以匡复为事，纵军败身戮，亦忠义在焉。而妄希金陵王气，是真为叛逆，不败何待！

---

![](assets/audios/203/100.mp3)

敬业之起也，名敬猷将兵五千，循江西上，略地和州。前弘文馆直学士历阳高子贡帅乡里数百人拒之，敬猷不能西。以功拜朝散大夫、成均助教。

---

![](assets/audios/203/101.mp3)

丁卯，郭待举罢为左庶子；以鸾台侍郎韦方质为凤阁侍郎、同平章事。方质，云起之孙也。

---

![](assets/audios/203/102.mp3)

十二月，刘景先又贬吉州员外长史，郭待举贬岳州刺史。

---

![](assets/audios/203/103.mp3)

初，裴炎下狱，单于道安抚大使、左武卫大将军程务挺密表申理，由是忤旨。务挺素以唐之奇、杜求仁善，或谮之曰：__「务挺与裴炎、徐敬业通谋。」__ 癸卯，遣左鹰扬将军裴绍业即军中斩之，籍没其家。突厥闻务挺死，所在宴饮相庆；又为务挺立祠，每出师，必祷之。

---

![](assets/audios/203/104.mp3)

太后以夏州都督王方翼与务挺连职，素相亲善，且废后近属，征下狱，流崖州而死。

---

## 高宗天皇大圣大弘孝皇帝下垂拱元年（乙酉，公元六八五年）

---

![](assets/audios/203/106.mp3)

春，正月，丁未朔，赦天下，改元。

---

![](assets/audios/203/107.mp3)

太后以徐思文为忠，特免缘坐，拜司仆少卿。谓曰：__「敬业改卿姓武，朕今不复夺也。」__ 

---

![](assets/audios/203/108.mp3)

庚戌，以骞味道守内史。

---

![](assets/audios/203/109.mp3)

戊辰，文昌左相、同凤阁鸾台三品乐城文献公刘仁轨薨。

---

![](assets/audios/203/110.mp3)

二月，癸未，制：__「朝堂所置登闻鼓及肺石，不须防守，有挝鼓立石者，令御史受状以闻。」__ 

---

![](assets/audios/203/111.mp3)

乙巳，以春官尚书武承嗣、秋官尚书裴居道、右肃政大夫韦思谦并同凤阁鸾台三品。

---

![](assets/audios/203/112.mp3)

突厥阿史那骨笃禄等数寇边；以左玉钤卫中郎将淳于处平为阳曲道行军总管，击之。

---

![](assets/audios/203/113.mp3)

正谏大夫、同平章事沈君谅罢。

---

![](assets/audios/203/114.mp3)

三月，正谏大夫、同平章事崔詧罢。

---

![](assets/audios/203/115.mp3)

丙辰，迁庐陵王于房州。

---

![](assets/audios/203/116.mp3)

辛酉，武承嗣罢。

---

![](assets/audios/203/117.mp3)

辛未，颁《垂拱格》。

---

![](assets/audios/203/118.mp3)

朝士有左迁诣宰相自诉者，内史骞味道曰：__「此太后处分。」__ 同中书门下三品刘祎之曰：__「缘坐改官，由臣下奏请。」__ 太后闻之，夏，四月，丙子，贬味道为青州刺史，加祎之太中大夫。谓侍臣曰：__「君臣同体，岂得归恶于君，引善自取乎！」__ 

---

![](assets/audios/203/119.mp3)

癸未，突厥寇代州；淳于处平引兵救之，至忻州，为突厥所败，死者五千余人。

---

![](assets/audios/203/120.mp3)

五月，丙午，以裴居道为内史。纳言王德真流象州。

---

![](assets/audios/203/121.mp3)

己酉，以冬官尚书苏良嗣为纳言。

---

![](assets/audios/203/122.mp3)

壬戌，制内外九品以上及百姓，咸令自举。

---

![](assets/audios/203/123.mp3)

壬申，韦方质同凤阁鸾台三品。

---

![](assets/audios/203/124.mp3)

六月，天官尚书韦待价同凤阁鸾台三品。待价，万石之兄也。

---

![](assets/audios/203/125.mp3)

同罗、仆固等诸部叛；遣左豹韬卫将军刘敬同发河西骑士出居延海以讨之，同罗、仆固等皆败散。敕侨置安北都护府于同城以纳降者。

---

![](assets/audios/203/126.mp3)

秋，七月，己酉，以文昌左丞魏玄同为鸾台侍郎、同凤阁鸾台三品。诏自今祀天地，高祖、太宗、高宗皆配坐；用凤阁舍人元万顷等之议也。

---

![](assets/audios/203/127.mp3)

九月，丁卯，广州都督王果讨反獠，平之。

---

![](assets/audios/203/128.mp3)

冬，十一月，癸卯，命天官尚书韦待价为燕然道行军大总管，以讨突厥。初，西突厥兴昔亡、继往绝可汗既死，十姓无主，部落多散亡，太后乃擢兴昔亡之子左豹韬卫翊府中郎将元庆为左玉钤卫将军，兼崐陵都护，袭兴昔亡可汗押出咄陆部落。

---

![](assets/audios/203/129.mp3)

麟台正字射洪陈子昂上疏，以为：__「朝廷遣使巡察四方，不可任非其人，及刺史、县令，不可不择。比年百姓疲于军旅，不可不安。」__ 其略曰：__「夫使不择人，则黜陡不明，刑罚不中，朋党者进，贞直者退；徒使百姓修饰道路，送往迎来，无所益也。谚曰：‘欲知其人，观其所使。’不可不慎也。」__ 又曰：__「宰相，陛下之腹心；刺史、县令，陛下之手足；未有无腹心手足而能独理者也。」__ 又曰：__「天下有危机，祸福因之而生，机静则有福，机动则有祝，百姓是也。百姓安则乐其生，不安则轻其死，轻其死则无所不至，祆逆乘衅，天下乱矣！」__ 又曰：__「隋炀帝不知天下有危机，而信贪佞之臣，冀收夷狄之利，卒以灭亡，其为殷鉴，岂不大哉！」__ 

---

![](assets/audios/203/130.mp3)

太后修故白马寺，以僧怀义为寺主。怀义，鄠人，本姓冯，名小宝，卖药洛阳市，因千金公主以进，得幸于太后；太后欲令出入禁中，乃度为僧，名怀义。又以其家寒微，令与驸马都尉薛绍合族，命绍以季父事之。出入乘御马，宦者十余人侍从，士民遇之者皆奔避，有近之者，辄挝其首流血，委之而去，任其生死。见道士则极意殴之，仍髡其发而去。朝贵皆匍匐礼谒，武承嗣、武三思皆执僮仆之礼以事之，为之执辔，怀义视之若无人。多聚无赖少年，度为僧，纵横犯法，人莫敢言。右台御史冯思勖屡以法绳之，怀义遇思勖于途，令从者殴之，几死。

---

## 高宗天皇大圣大弘孝皇帝下垂拱二年（丙戌，公元六八六年）

---

![](assets/audios/203/132.mp3)

春，正月，太后下诏复政于皇帝。睿宗知太后非诚心，奉表固让；太后复临朝称制。辛酉，赦天下。

---

![](assets/audios/203/133.mp3)

二月，辛未朔，日有食之。

---

![](assets/audios/203/134.mp3)

右卫大将军李孝逸既克徐敬业，声望甚重；武承嗣等恶之，数谮于太后，左迁施州刺史。

---

![](assets/audios/203/135.mp3)

三月，戊申，太后命铸铜为匦，置之朝堂，以受天下表疏铭。其东曰__「延恩」__ ，献赋颂、求仕进者投之；南曰：__「招谏」__ ，言朝政得失者投之；西曰：__「伸冤」__ ，有冤抑者投之；北曰：__「通玄」__ ，言天象灾变及军机秘计者投之。命正谏、补阙、拾遗一人掌之，先责识官，乃听投表疏。

---

![](assets/audios/203/136.mp3)

徐敬业之反也，侍御史鱼承晔之子保家教敬业作刀车及弩，敬业败，仅得免。太后欲周知人间事，保家上书，请铸铜为匦以受天下密奏。其器共为一室，中有四隔，上各有窍，以受表疏。可入不可出。太后善之。未几，其怨家投匦告保家为敬业作兵器，杀伤官军甚众，遂伏诛。

---

![](assets/audios/203/137.mp3)

太后自徐敬业之反，疑天下人多图己，又自以久专国事，且内行不正，知宗室大臣怨望，心不服，欲大诛杀以威之。乃盛开告密之门，有告密者，臣下不得问，皆给驿马，供五品食，使诣行在。虽农夫樵人，皆得召见，廪于客馆，所言或称旨，则不次除官，无实者不问。于是四方告密者蜂起，人皆重足屏息。

---

![](assets/audios/203/138.mp3)

有胡人索元礼，知太后意，因告密召见，擢为游击将军，令案制狱。元礼性残忍，推一人必令引数十百人，太后数召见赏赐以张其权。于是尚书都事长安周兴、万年人来俊臣之徒效之，纷纷继起。兴累迁至秋官侍郎，俊臣累迁至御史中丞，相与私畜无赖数百人，专以告密为事；欲陷一人，辄令数处俱告，事状如一。俊臣与司刑评事洛阳万国俊共撰《罗织经》数千言，教其徒网罗无辜，织成反状，构造布置，皆有支节。

---

![](assets/audios/203/139.mp3)

后得告密者，辄令元礼等推之，竞为讯囚酷法，作大枷，有__「定百脉」__ 、__「突地吼」__ 、__「死猪愁」__ 、__「求破家」__ 、__「反是实」__ 等名号，或以椽关手足而转之，谓之__「凤皇晒翅」__ ；或以物绊其腰，引枷向前，谓之__「驴驹拔撅」__ ；或使跪捧枷，累甓其上，谓之__「仙人献果」__ ；或使立高木之上，引枷尾向后，谓之__「玉女登梯」__ ；或倒悬石缒其首，或以醋灌鼻，或以铁圈毂其首而加楔，至有脑裂髓出者。每得囚，辄先陈其械具以示之，皆战栗流汗，望风自诬。每有赦令，俊臣辄令狱卒先杀重囚，然后宣示。太后以为忠，益宠任之。中外畏此数人，甚于虎狼。

---

![](assets/audios/203/140.mp3)

麟台正字陈子昂上疏，以为：__「执事者疾徐敬业首乱唱祸，将息奸源，究其党与，遂使陛下大开诏狱，重设严刑，有迹涉嫌疑，辞相逮引，莫不穷捕考按。至有奸人荧惑，乘险相诬，纠告疑似，冀图爵赏，恐非伐罪吊人之意也。臣窃观当今天下，百姓思安久矣，故扬州构逆，殆有五旬，而海内晏然，纤尘不动，陛下不务玄默以救疲人，而反任威刑以失其望，臣愚暗昧，窃有大惑。伏见诸方告密，囚累百千辈，乃其究竟，百无一实。陛下仁恕，又屈法容之，遂使奸恶之党快意相仇，睚眦之嫌即称有密，一人被讼，百人满狱，使者推捕，冠盖如市。或谓陛下爱一人而害百人，天下喁喁，莫知宁所。臣闻隋之末代，天下犹平，杨玄感作乱，不逾月而败。天下之弊，未至土崩，蒸人之心，犹望乐业。

---

![](assets/audios/203/141.mp3)

帝不悟，遂使兵部尚书樊子盖专行屠戮，大穷党与，海内豪士，无不罹殃；遂至杀人如麻，流血成泽，天下靡然，始思为乱，于是雄杰并起而隋族亡矣。夫大狱一起，不能无滥，冤人吁嗟，感伤和气，群生疠疫，水旱随之。人既失业，则祸乱之心怵然而生矣。古者明王重慎刑法，盖惧此也。昔汉武帝时巫蛊狱起，使太子奔走，兵交宫阙，无辜被害者以千万数，宗庙几覆，赖武帝得壶关三老书，廓然感悟，夷江充三族，余狱不论，天下以安尔。古人云：‘前事之不忘，后事之师。’伏愿陛下念之！」__ 太后不听。

---

![](assets/audios/203/142.mp3)

夏，四月，太后铸大仪，置北阙。

---

![](assets/audios/203/143.mp3)

以岑长倩为内史。六月，辛未，以苏良嗣为左相，同凤阁鸾台三品韦待价为右相。己卯，以韦思谦为纳言。

---

![](assets/audios/203/144.mp3)

苏良嗣遇僧怀义于朝堂，怀义偃蹇不为礼；良嗣大怒，命左右捽曳，批其颊数十。怀义诉于太后，太后曰：__「阿师当于北门出入，南牙宰相所往来，勿犯也。」__ 

---

![](assets/audios/203/145.mp3)

太后托言怀义有巧思，故使入禁营造。补阙长社王求礼上表，以为：__「太宗时，有罗黑黑善弹琵琶，太宗阉为给使，使教宫人。陛下若以怀义有巧性，欲宫中驱使者，臣请阉之，庶不乱宫闱。」__ 表寝不出。

---

![](assets/audios/203/146.mp3)

秋，九月，丁未，以西突阙继往绝可汗之子斛瑟罗为右玉钤卫将军，袭继往绝可汗押五弩失毕部落。

---

![](assets/audios/203/147.mp3)

己巳，雍州言新丰县东南有山踊出，改新丰为庆山县。四方毕贺。江陵人俞文俊上书：__「天气不和而寒暑并，人气不和而疣赘生，地气不和而塠阜出。今陛下以女主处阳位，反易刚柔，故地气塞隔而山变为灾。陛下谓之‘庆山」__ ，臣以为非庆也。臣愚以为宜侧身修德以答天谴；不然，殃祸至矣！」__ 太后怒，流于岭外，后为六道使所杀。

---

![](assets/audios/203/148.mp3)

突厥入寇，左鹰扬卫大将军黑齿常之拒之；至两井，遇突厥三千余人，见唐兵，皆下马擐甲，常之以二百余骑冲之，皆弃甲走。日暮，突厥大至，常之令营中燃火，东南又有火起，虏疑有兵相应，遂夜遁。

---

![](assets/audios/203/149.mp3)

狄仁杰为宁州刺史。右台监察御史晋陵郭翰巡察陇右，所至多所按劾，入宁州境，耆老歌刺史德美者盈路；翰荐之于朝，征为冬官侍郎。
---
marp: true
title: 唐纪 第七十三章 唐纪七十三
theme: uncover
paginate: true
---

# 唐纪 第七十三章 唐纪七十三

---

![](assets/audios/257/1.mp3)

起强圉协洽四月，尽着雍涒滩，凡一年有奇。

---

## 僖宗惠圣恭定孝皇帝下之下光启三年（丁未，公元八八七年）

---

![](assets/audios/257/3.mp3)

夏，四月，甲辰朔，约逐苏州刺史张雄，帅其众逃入海。

---

![](assets/audios/257/4.mp3)

高骈闻秦宗权将寇淮南，遣左厢都知兵马使毕师铎将百骑屯高邮。时吕用之用事，宿将多为所诛，师铎自以黄巢降将，常自危。师铎有美妾，用之欲见之，师铎不许。用之因师铎出，窃往见之。师铎惭怒，出其妾，由是有隙。师铎将如高邮，用之待之加厚，师铎益疑惧，谓祸在旦夕。师铎子娶高邮镇遏使张神剑女，师铎密与之谋，神剑以为无是事。神剑名雄，人以其善用剑，故谓之__「神剑」__ 。时府中藉藉，亦以为师铎且受诛，其母使人语之曰：__「设有是事，汝自努力前去，勿以老母、弱子为累！」__ 师铎疑未决。会骈子四十三郎者素恶用之，欲使师铎帅外镇将吏疏用之罪恶，闻于其父，密使人绐之曰：__「用之比来频启令公，欲因此相图，已有委曲在张尚书所，宜备之！」__ 师铎问神剑曰：__「昨夜使司有文书，翁胡不言？」__ 神剑不寤，曰：__「无之。」__

---

![](assets/audios/257/5.mp3)

师铎不自安，归营，谋于腹心，皆劝师铎起兵诛用之。师铎曰：__「用之数年以来，人怨鬼怒，安知天不假手于我诛之邪！淮宁军使郑汉章，我乡人，昔归顺时副将也，素切齿于用之，闻吾谋，必喜。」__ 乃夜与百骑潜诣汉章，汉章大喜，悉发镇兵及驱居民合千余人从师铎至高邮。师铎诘张神剑以所得委曲，神剑惊曰：__「无有。」__ 师铎声色浸厉，神剑奋曰：__「公何见事之暗！用之奸恶，天地所不容。况近者重赂权贵得岭南节度，复不行，或云谋窃据此土，使其得志。吾辈岂能握刀头，事此妖物邪！要冎此数贼以谢淮海，何必多言！」__ 汉章喜，遂命取酒，割臂血沥酒，共饮之。乙巳，众推师铎为行营使，为文告天地，移书淮南境内，言诛用之及张守一、诸葛殷之意。以汉章为行营副使，神剑为都指挥使。

---

![](assets/audios/257/6.mp3)

神剑以师铎成败未可知，请以所部留高邮，曰：__「一则为公声援，二则供给粮饷。」__ 师铎不悦，汉章曰：__「张尚书谋亦善，苟终始同心，事捷之日，子女玉帛相与共之，今日岂可复相违！」__ 师铎乃许之。戊申，师铎、汉章发高邮。

---

![](assets/audios/257/7.mp3)

庚戌，诇骑以白高骈，吕用之匿之。

---

![](assets/audios/257/8.mp3)

朱珍至淄青旬日，应募者万余人，又袭青州，获马千匹。辛亥，还，至大梁，朱全忠喜曰：__「吾事济矣！」__ 时蔡人方寇汴州，其将张晊屯北郊，秦贤屯板桥，各有众数万，列三十寨，连延二十余里。全忠谓诸将曰：__「彼蓄锐休兵，方来击我，未知朱珍之至，谓吾兵少，畏怯自守而已。宜出其不意，先击之。」__ 乃自行兵攻秦贤寨，士卒踊跃争先。贤不为备，连拔四寨，斩万余级，蔡人大惊，以为神。全忠又使牙将新野郭言募兵于河阳、陕、虢，得万余人而还。

---

![](assets/audios/257/9.mp3)

毕师铎兵奄至广陵城下，城中惊扰。壬子，吕用之引麾下劲兵，诱以重赏，出城力战。师铎兵少却，用之始得断桥塞门为守备。是日，骈登延和阁，闻喧噪声，左右以师铎之变告。骈惊，急召用之诘之，用之徐对曰：__「师铎之众思归，为门卫所遏，适已随宜区处，计寻退散，倘或不已，正烦玄女一力士耳，愿令公勿忧。」__ 骈曰：__「近者觉君之妄多矣，君善为之，勿使吾为周侍中。」__ 言毕，惨沮久之，用之惭懅而退。师铎退屯山光寺，以广陵城坚兵多，甚有悔色。癸丑，遣其属孙约与其子诣宣州，乞师于观使察秦彦，且许以克城之日迎彦为帅。会师铎馆客毕慕颜自城中逃出，言__「众心离散，用之忧窘，若坚守之，不日当溃。」__ 师铎乃悦。

---

![](assets/audios/257/10.mp3)

是日未明，骈召用之，问以事本末，用之始以实对，骈曰：__「吾不欲复出兵相攻，君可选一温信大将，以我手札谕之。若其未从，当别处分。」__ 用之退，念诸将皆仇敌，往必不利于己。甲寅，遣所部讨击副使许戡，赍骈委曲及用之誓状并酒淆出劳师铎。师铎始亦望骈旧将劳问，得以具陈用之奸恶，披泄积愤，见戡至，大骂曰：__「梁缵、韩问何在，乃使此秽物来。」__ 戡未及发言，已牵出斩之。乙卯，师铎射书入城，用之不发，即焚之。

---

![](assets/audios/257/11.mp3)

丁巳，用之以甲士百人入见骈于延和阁下，骈大惊，匿于寝室，久而后出，曰：__「节度使所居，无故以兵入，欲反邪！」__ 命左右驱出。用之大惧，出子城南门，举策指之曰：__「吾不可复入此！」__ 自是高、吕始判矣。是夜，骈召其从子前左金吾卫将军杰密议军事。戊午，署杰都牢城使，泣而勉之，以亲信五百人给之。

---

![](assets/audios/257/12.mp3)

用之命诸将大索城中丁壮，无问朝士、书生，悉以白刃驱缚登城，令分立城上，自旦至暮，不得休息。又恐其与外寇通，数易其地，家人饷之，莫知所在。由是城中人亦恨师铎入城之晚也。

---

![](assets/audios/257/13.mp3)

骈遣大将石锷以师铎幼子及其母书并骈委曲至扬子谕师铎，师铎遽遣其子还，曰：__「令公但斩吕、张以示师铎，师铎不敢负恩，愿以妻子为质。」__ 骈恐用之屠其家，收师铎母妻子置使院。

---

![](assets/audios/257/14.mp3)

辛酉，秦彦遣其将秦稠将兵三千至扬子助师铎。壬戌，宣州军攻南门，不克。癸亥，又攻罗城东南隅，城几陷者数四。甲子，罗城西南隅守者焚战格以应师铎，师铎毁其城以内其众。用之帅其众千人力战于三桥北，师铎垂败，会高杰以牢城兵自子城出，欲擒用之以授师铎，用之乃开参佐门北走。骈召梁缵以昭义军百余人保子城。乙丑，师铎纵兵大掠。骈不得已，命彻备，与师铎相见于延和阁下，交拜如宾主之仪，署师铎节度副使、行军司马，仍承制加左仆射，郑汉章等各迁官有差。

---

![](assets/audios/257/15.mp3)

左莫邪都虞候申及，本徐州健将，入见骈，说之曰：__「师铎逆党不多，诸门尚未有守者，请令公及此选元从三十人，夜自教场门出，比师铎觉之，迫不及矣。然后发诸镇兵，还取府城，此转祸为福也。若一二日事定，浸恐艰难，及亦不得在左右矣。」__ 言之，且泣，骈犹豫不听。及恐语泄，遂窜匿。会张雄至东塘，及往归之。

---

![](assets/audios/257/16.mp3)

丙寅，师铎果分兵守诸门，搜捕用之亲党，悉诛之。师铎入居使院，秦稠以宣军千人分守使宅及诸仓库。丙寅，骈牒请解所任，以师铎兼判府事。师铎遣孙约至宣城，趣秦彦过江。或说师铎曰：__「仆射向者举兵，盖以用之辈奸邪暴横，高令公坐自聋瞽，不能区理，故顺众心为一方去害。今用之既败，军府廓然，仆射宜复奉高公而佐之，但总其兵权以号令，谁敢不服。用之乃淮南一叛将耳，移书所在，立可枭擒。如此，外有推奉之名，内得兼并之实，虽朝廷闻之，亦无亏臣节。使高公聪明，必知内愧；如其不悛，乃机上肉耳，奈何以此功业付之他人，岂惟受制于人，终恐自相鱼肉。前日秦稠先守仓库，其相疑已可见。

---

![](assets/audios/257/17.mp3)

且秦司空为节度使，庐州、寿州其肯为之下乎！仆见战攻之端未有穷已，岂惟淮南之人肝脑涂地，窃恐仆射功名成败未可知也！不若及今亟止秦司空勿使过江，彼若粗识安危，必不敢轻进。就使他日责我以负约，犹不失为高氏忠臣也。」__ 师铎大以为不然，明日，以告郑汉章，汉章曰：__「此智士也！」__ 散求之，其人畏祸，竟不复出。

---

![](assets/audios/257/18.mp3)

戊辰，骈迁家出居南第，师铎以甲士百人为卫，其实囚之也。是日，宣军以所求未获，焚进奉两楼数十间，宝货悉为煨烬。己巳，师铎于府厅视事，凡官吏非有兵权者皆如故，复迁骈于东第。自城陷，诸军大掠，昼夜不已。至是，师铎始以先锋使唐宏为静街使，禁止之。骈先为盐铁使，积年不贡奉，货财在扬州者，填委如山。骈作郊天、御楼六军立仗仪服，及大殿元会、内署行幸供张器用，皆刻镂金玉、蟠龙蹙凤数十万事，悉为乱兵所掠，归于闾阎，张陈寝处其中。

---

![](assets/audios/257/19.mp3)

庚午，获诸葛殷，杖杀之，弃尸道旁，怨家抉其目，断其舌，众以瓦石投之，须臾成冢。吕用之之败也，其党郑杞首归师铎，师铎署杞知海陵监事。杞至海陵，阴记高霸得失，闻于师铎。霸获其书，杖杞背，断手足，刳目截舌，然后斩之。

---

![](assets/audios/257/20.mp3)

蔡将卢瑭屯于万胜，夹汴水而军，以绝汴州运路，朱全忠乘雾袭之，掩杀殆尽。于是蔡兵皆徙就张晊，屯于赤冈，全忠复就击之，杀二万余人。蔡人大惧，或军中自相惊，全忠乃还大梁，养兵休士。

---

![](assets/audios/257/21.mp3)

辛未，高骈密以金遗守者，毕师铎闻之，壬午，复迎骈入道院，收高氏子弟甥侄十余人同幽之。

---

![](assets/audios/257/22.mp3)

前苏州刺史张雄帅其众自海溯江，屯于东塘，遣其将赵晖入据上元。

---

![](assets/audios/257/23.mp3)

毕师铎之攻广陵也，吕用之诈为高骈牒，署庐州刺史杨行密行军司马，追兵入援。庐江人袁袭说行密曰：__「高公昏惑，用之奸邪，师铎悖逆，凶德参会，而求兵于我，此天以淮南授明公也，趣赴之。」__ 行密乃悉发庐州兵，复借兵于和州刺史孙端，合数千人赴之，五月，至天长。郑汉章之从师铎也，留其妻守淮口，用之帅众攻之，旬日不克，汉章引兵救之。用之闻行密至天长，引兵归之。

---

![](assets/audios/257/24.mp3)

丙子，朱全忠出击张晊，大破之。秦宗权闻之，自郑州引精兵会之。

---

![](assets/audios/257/25.mp3)

张神剑求货于毕师铎，师铎报以俟秦司空之命，神剑怒，亦以其众归杨行密。及海陵镇遏使高霸、曲溪人刘金、盱胎人贾令威悉以其众属焉。行密众至万七千人，张神剑运高邮粮以给之。

---

![](assets/audios/257/26.mp3)

朱全忠求救于衮、郓，朱瑄、朱瑾皆引兵赴之，义成军亦至。辛巳，全忠以四镇兵攻秦宗权于边孝村，大破之，斩首二万余级，宗权宵遁，全忠追之，至阳武桥而还。全忠深德朱瑄，兄事之。蔡人之守东都、河阳、许、汝、怀、郑、陕、虢者，闻宗权败，皆弃去。宗权发郑州，孙儒发河阳，皆屠灭其人，焚其庐舍而去，宗权之势自是稍衰。朝廷以扈驾都头杨守宗知许州事，朱全忠以其将孙从益知郑州事。

---

![](assets/audios/257/27.mp3)

钱镠遣东安都将杜棱、浙江都将阮结、静江都将成及将兵讨薛朗。

---

![](assets/audios/257/28.mp3)

甲午，秦彦将宣歙兵三万余人，乘竹筏沿江而下，赵晖邀击于上元，杀溺殆半。丙申，彦入广陵，自称权知压淮南节度事，仍以毕师铎为行军司马，补池州刺史赵锽为宣歙观察使。戊戌，杨行密帅诸军抵广陵城下，为八寨以守之，秦彦闭城自守。

---

![](assets/audios/257/29.mp3)

六月，戊申，天威都头杨守立与凤翔节度使李昌符争道，麾下相殴，帝命中使谕之，不止。是夕，宿卫皆严兵为备。己酉，昌符拥兵烧行宫，庚戌，复攻大安门。守立与昌符战于通衢，昌符兵败，帅麾下走保陇州。杜让能闻难，挺身步入侍。韦昭度质其家于军中，誓诛反贼，故军士力战而胜之。守立，复恭之假子也。壬子，以扈驾都将、武定节度使李茂贞为陇州招讨使，以讨昌符。

---

![](assets/audios/257/30.mp3)

甲寅，河中牙将常行儒杀节度使王重荣。重荣用法严，末年尤甚。行儒尝被罚，耻之，遂作乱。夜，攻府舍，重荣逃于别墅。明旦，行儒得而杀之。制以陕虢节度使王重盈为护国节度使，又以重盈子珙权知陕虢留后。重盈至河中，执行儒，杀之。

---

![](assets/audios/257/31.mp3)

戊午，秦彦遣毕师铎、秦稠将兵八千出城，西击杨行密。稠败死，士卒死者什七八。城中乏食，樵采路绝，宣州军始食之。

---

![](assets/audios/257/32.mp3)

壬戌，亳州将谢殷逐其刺史宋兖。

---

![](assets/audios/257/33.mp3)

孙儒既去河阳，李罕之召张全义于泽州，与之收合余众。罕之据河阳，全义据东都，共求援于河东。李克用以其将安金俊为泽州刺史，将骑助之，表罕之为河阳节度使，全义为河南尹。初东都经黄巢之乱，遗民聚为三城以相保，继以秦宗权、孙儒残暴，仅存坏垣而已。全义初至，白骨蔽地，荆棘弥望，居民不满百户，全义麾下才百余人，相与保中州城，四野俱无耕者。全义乃于麾下选十八人材器可任者，人给一旗一榜，谓之屯将，使诣十八县故墟落中，植旗张榜，招怀流散，劝之树艺。惟杀人者死，余但笞杖而已，无严刑，无租税，民归之者如市。又选壮者教之战陈，以御寇盗。数年之后，都城坊曲，渐复旧制，诸县户口，率皆归复，桑麻蔚然，野无旷土。其胜兵者，大县至七千人，小县不减二千人，乃奏置令佐以治之。

---

![](assets/audios/257/34.mp3)

全义明察，人不能欺，而为政宽简。出，见田畴美者，辄下马，与僚佐共观之，召田主，劳以酒食；有蚕麦善收者，或亲至其家，悉呼出老幼，赐以茶纟采衣物。民间言：__「张公不喜声伎，见之未尝笑，独见佳麦良茧则笑耳。」__ 有田荒秽者，则集众杖之；或诉以乏人牛，乃召其邻里责之曰：__「彼诚乏人牛，何不助之！」__ 众皆谢，乃释之。由是邻里有相助，故比户皆有蓄积，凶年不饥，遂成富庶焉。

---

![](assets/audios/257/35.mp3)

杜棱等败薛朗将李君暀于阳羡。

---

![](assets/audios/257/36.mp3)

秋，七月，癸未，淮南将吴苗帅其徒八千人逾城降杨行密。

---

![](assets/audios/257/37.mp3)

八月，壬寅朔，李茂贞奏陇州刺史薛知筹以城降，斩李昌符，灭其族。

---

![](assets/audios/257/38.mp3)

朱全忠引兵过亳州，遣其将霍存袭谢殷，斩之。

---

![](assets/audios/257/39.mp3)

丙子，以李茂贞同平章事、充凤翔节度使。

---

![](assets/audios/257/40.mp3)

以韦昭度守太保、兼侍中。

---

![](assets/audios/257/41.mp3)

朱全忠欲兼兖、郓，而以朱瑄兄弟有功于己，攻之无名，乃诬瑄招诱宣武军士，移书诮让。瑄复书不逊，全忠遣其将朱珍、葛从周袭曹州，壬子，拔之，杀刺史丘弘礼。又攻濮州，与兖、郓兵战于刘桥，杀数万人，朱瑄、朱瑾仅以身免。全忠与兖、郓始有隙。

---

![](assets/audios/257/42.mp3)

秦彦以张雄兵强，冀得其用，以仆射告身授雄，以尚书告身三通授裨将冯弘铎等。广陵人竞以金玉珠缯诣雄军贸食，通犀带一，得米五升，锦衾一，得糠五升。雄军既富，不复肯战。未几，复助杨行密。丁卯，彦悉出城中兵万二千人，遣毕师铎、郑汉章将之，陈于城西，延袤数里，军势甚盛。行密安卧帐中，曰：__「贼近告我。」__ 牙将李宗礼曰：__「众寡不敌，宜坚壁自守，徐图还师。」__ 李涛怒曰：__「吾以顺讨逆，何论众寡！大军至此，去将安归！涛愿将所部为前锋，保为公破之！」__ 涛，赵州人也。行密乃积金帛麰米于一寨，使羸弱守之，多伏精兵于其旁，自将十余人冲其陈，兵始交，行密阳不胜而走，广陵兵追之，入空寨，争取金帛麰米，伏兵四起，广陵众乱。行密纵兵击之，俘斩殆尽，积尸十里，沟渎皆满，师铎、汉章单骑仅免。

---

![](assets/audios/257/43.mp3)

自是秦彦不复言出师矣。

---

![](assets/audios/257/44.mp3)

九月，以户部侍郎、判度支张浚为兵部侍郎、同平章事。

---

![](assets/audios/257/45.mp3)

高骈在道院，秦彦供给甚薄，左右无食，至然木像、煮革带食之，有相啖者。彦与毕师铎出师屡败，疑骈为厌胜，外围益急，恐骈党有内应者。有妖尼王奉仙言于彦曰：__「扬州分野极灾，必有一大人死，自此喜矣。」__ 甲戌，命其将刘匡时杀骈，并其子弟甥侄无少长皆死，同坎瘗之。乙亥，杨行密闻之，帅士卒缟素向城大哭三日。

---

![](assets/audios/257/46.mp3)

朱珍攻濮州，朱瑄遣其弟罕将步骑万人救之。辛卯，朱全忠逆击罕于范，擒斩之。

---

![](assets/audios/257/47.mp3)

冬，十月，秦彦遣郑汉章将步骑五千出击张神剑、高霸寨，破之，神剑奔高邮，霸奔海陵。

---

![](assets/audios/257/48.mp3)

丁未，朱珍拔濮州，刺史朱裕奔郓，珍进兵攻郓。瑄使裕诈遗珍书，约为内应，珍夜引兵赴之，瑄开门纳汴军，闭而杀之，死者数千人，汴军乃退。瑄乘胜复取曹州，以其属郭词为刺史。

---

![](assets/audios/257/49.mp3)

甲寅，立皇子升为益王。

---

![](assets/audios/257/50.mp3)

杜棱等拔常州，丁从实奔海陵。钱镠奉周宝归杭州，属高鞬，具部将礼，郊迎之。杨行密围广陵且半年，秦彦、毕师铎大小数十战，多不利。城中无食，米斗直钱五十缗，草根木实皆尽，以堇泥为饼食之，饿死者太半。宣军掠人诣肆卖之，驱缚屠割如羊豕，讫无一声，积骸流血，满于坊市。彦、师铎无如之何，嚬蹙而已。外围益急，彦、师铎忧懑，殆无生意，相对抱膝，终日悄然。行密亦以城久不下，欲引还。己巳夜，大风雨，吕用之部将张审威帅麾下士三百，晨，伏于西壕，俟守者易代，潜登城，启关纳其众，守者皆不斗而溃。先是，彦、师铎信重尼奉仙，虽战陈日时，赏罚轻重，皆取决焉。至是复咨于奉仙曰：__「何以取济？」__ 奉仙曰：__「走为上策。」__ 乃自开化门出奔东塘。

---

![](assets/audios/257/51.mp3)

行密帅诸军合万五千人入城，以梁缵不尽节于高氏，为秦、毕用，斩于戟门之外。韩问闻之，赴井死。以高骈从孙愈摄副使，使改殡骈及其族。城中遗民才数百家，饥羸非复人状，行密辇西寨米以赈之。行密自称淮南留后。

---

![](assets/audios/257/52.mp3)

秦宗权遣其弟宗衡将兵万人渡淮，与杨行密争扬州，以孙儒为副，张佶、刘建锋、马殷及宗权族弟彦晖皆从。十一月，辛未，抵广陵城西，据行密故寨，行密辎重之未入城者，为蔡人所得。秦彦、毕师铎至东塘，张雄不纳，将渡江趣宣州。宗衡召之，乃引兵还，与宗衡合。未几，宗权召宗衡还蔡，拒朱全忠。孙儒知宗权势不能久，称疾不行。宗衡屡促之，儒怒，甲戌，与宗衡饮酒，座中手刃之，传首于全忠。宗衡将安仁义降于行密。仁义，本沙陀将也，行密悉以骑兵委之，列于田頵之上。儒分兵掠邻州，未几，众至数万，以城下乏食，与彦、师铎袭高邮。

---

![](assets/audios/257/53.mp3)

初，宣武都指挥使朱珍与排陈斩斫使李唐宾，勇略、功名略相当，全忠每战，使二人偕，往无不捷，然二人素不相下。珍使人迎其妻于大梁，不白全忠，全忠怒，追还其妻，杀守门者，使亲吏蒋玄晖召珍，以汉宾代总其众。馆铎巡官冯翊敬翔谏曰：__「朱珍未易轻取，恐其猜惧生变。」__ 全忠悔，使人追止之。珍果自疑，丙子夜，珍置酒召诸将。唐宾疑其有异图，斩关奔大梁，珍亦弃军单骑继至。全忠两惜其才，皆不罪，遣还濮州，因引兵归。

---

![](assets/audios/257/54.mp3)

全忠多权数，将佐莫测其所为，惟敬翔能逆知之，往往助其所不及。全忠大悦，自恨得翔晚，凡军机、民政悉以咨之。

---

![](assets/audios/257/55.mp3)

辛巳，高邮镇遏使张神剑帅麾下二百人逃归扬州。丙戌，孙儒屠高邮。戊子，高邮残兵七百人溃围而至，杨行密虑其为变，分隶诸将，一夕尽坑之。明日，杀神剑于其第。杨行密恐孙儒乘胜取海陵，壬寅，命镇遏使高霸帅其兵民悉归府城，曰：__「有违命者，族之！」__ 于是数万户弃资产、焚庐舍、挈老幼迁于广陵。戊戌，霸与弟暀、部将余绕山、前常州刺史丁从实至广陵，行密出郭迎之，与霸、 往约为兄弟，置其将卒于法云寺。

---

![](assets/audios/257/56.mp3)

己亥，秦宗权陷郑州。

---

![](assets/audios/257/57.mp3)

朝廷以淮南久乱，闰月，以朱全忠兼淮南节度使、东南面招讨使。

---

![](assets/audios/257/58.mp3)

陈敬瑄恶顾彦朗与王建相亲，恐其合兵图己，谋于田令孜，令孜曰：__「建，吾子也，不为杨兴元所容，故作贼耳。今折简召之，可致麾下。」__ 乃遣使以书召之，建大喜，诣梓州见彦朗曰：__「十军阿父见召，当往省之。因见陈太师，求一大州，若得之，私愿足矣！」__ 乃留其家于梓州，率麾精兵二千，与从子宗钅岁、假子宗瑶、宗弼、宗侃、宗弁俱西。宗瑶，燕人姜郅；宗弼，许人魏弘夫；宗侃，许人田师侃；宗弁，鹿弁也。建至鹿头关，西川参谋乂李谓敬瑄曰：__「王建，虎也，奈何延之入室！彼安肯为公下乎！」__ 敬瑄悔，亟遣人止之，且增修守备。建怒，破关而进，败汉州刺史张顼于绵竹，遂拔汉州，进军学射山，又败西川将句惟立于蚕北，又拔德阳。敬瑄遣使让之，对曰：__「十军阿父召我来，乃门而拒之，重为顾公所疑，进退无归矣。」__

---

![](assets/audios/257/59.mp3)

田令孜登楼慰谕之，建与诸将于清远桥上髡发罗拜，曰：__「今既无归，且辞阿父作贼矣！」__ 顾彦朗以其弟彦晖为汉州刺史，发兵助建，急攻成都，三日不克而退，还屯汉州。敬瑄告难于朝，诏遣中使和解之；又令节茂贞以书谕之，皆不从。

---

![](assets/audios/257/60.mp3)

杨行密欲遣高霸屯天长以拒孙儒，袁袭曰：__「霸，高氏旧将，常挟两端，我胜则来，不胜则叛。今处之天长，是自绝其归路也，不如杀之。」__ 己酉，行密伏甲执霸及丁从实、余绕山，皆杀之。又遣千骑掩杀其党于法云寺，死者数千人。是日，大雪，寺外数坊地皆赤。高暀出走，明日，获而杀之。

---

![](assets/audios/257/61.mp3)

吕用之在天长也，绐杨行密日：__「用之有银五万铤，埋于所居，克城之日，愿备麾下一醉之资。」__ 庚戌，行密阅士卒，顾用之曰：__「仆射许此曹银，何食言邪！」__ 因牵下械系，命田頵鞫之，云：__「郑杞、董瑾谋因中元夜，邀高骈至其第建黄箓斋，乘其入静，缢杀之，声言上升。因令莫邪都帅诸军推用之为节度使。」__ 是日，腰斩用之，怨家刳裂立尽，并诛其族党。军士发其中堂，得桐入，书骈姓名于胸，桎梏而钉之。

---

![](assets/audios/257/62.mp3)

袁袭言于行密曰：__「广陵饥弊已甚，蔡贼复来，民必重困，不如避之。」__ 甲寅，行密遣和州将延陵宗以其众二千人归和州，乙卯，又命指挥使蔡俦将兵千人，辎重数千两，归于庐州。赵晖据上元，会周宝败，浙西溃卒多归之，众至数万。晖遂自骄大，治南朝台城而居之，服用奢僭。张雄在东塘，晖不与通问。雄溯江而上，晖以兵塞其中流。雄怒，戊午，攻上元，拔之。晖奔当涂，未至，为其下所杀。余众降，雄悉坑之。

---

![](assets/audios/257/63.mp3)

朱全忠遣内客将张延范致朝命于杨行密，以行密为淮南节度副使，又以宣武行军司马李璠为淮南留后，遣牙将郭言将兵千人送之。感化节度使时溥自以于全忠为先进，官为都统，顾不得领淮南，而全忠得之，意甚恨望。全忠以书假道于溥，溥不许。璠至泗州，溥以兵袭之，郭言力战得免而还，徐、汴始构怨。

---

![](assets/audios/257/64.mp3)

十二月，癸巳，秦宗权所署山南东道留后赵德諲陷荆南，杀节度使张瑰，留其将王建肇守城而去，遗民才数百家。

---

![](assets/audios/257/65.mp3)

饶州刺史陈儒陷衢州。

---

![](assets/audios/257/66.mp3)

上蔡贼帅冯敬章陷蕲州。

---

![](assets/audios/257/67.mp3)

乙未，周宝卒于杭州。

---

![](assets/audios/257/68.mp3)

钱镠以杜棱为常州制置使。命阮结等进攻润州，丙申，克之。刘浩走，擒薛朗以归。

---

## 僖宗惠圣恭定孝皇帝下之下文德元年（戊申，公元八八八年）

---

![](assets/audios/257/70.mp3)

春，正月，甲寅，孙儒杀秦彦、毕师铎、郑汉章。彦等之归秦宗衡也，其众犹二千余人，其后稍稍为儒所夺。裨将唐宏知其必及祸，恐并死，乃诬告彦等潜召汴军。儒杀彦等，以宏为马军使。

---

![](assets/audios/257/71.mp3)

张守一与吕用之同归杨行密，复为诸将合仙丹，又欲干军府之政，行密怒而杀之。

---

![](assets/audios/257/72.mp3)

蔡将石璠将万余人寇陈、亳，朱全忠遣朱珍、葛从周将数千骑击擒之。癸亥，以全忠为蔡州四面行营都统，代时溥，诸镇兵皆受全忠节度。

---

![](assets/audios/257/73.mp3)

张廷范至广陵，杨行密厚礼之。及闻李璠来为留后，怒，有不受之色。廷范密使人白全忠，宜自以大军赴镇，全忠从之。至宋州，廷范自广陵逃来，曰：__「行密未可图也。」__ 甲子，李璠至，言徐军遮道，全忠乃止。

---

![](assets/audios/257/74.mp3)

丙寅，钱镠斩薛朗，剖其心以祭周宝，以阮结为润州制置使。

---

![](assets/audios/257/75.mp3)

二月，朱全忠奏以杨行密为淮南留后。

---

![](assets/audios/257/76.mp3)

乙亥，上不豫。壬午，发风翔。己丑，至长安。庚寅，赦天下，改元。以韦昭度兼中书令。

---

![](assets/audios/257/77.mp3)

魏博节度使乐彦祯，骄泰不法，发六州民筑罗城，方八十里，人苦其役。其子从训，尤凶险，既杀王铎，魏人皆恶之。从训聚亡命五百余人为亲兵，谓之子将。牙兵疑之，籍籍不安。从训惧，易服逃出，止于近县，彦祯因以为相州刺史。从训遣人至魏运甲兵、金帛，交错于路，牙兵益疑。彦祯惧，请避位，居龙兴寺为僧，从推都将赵文 弁知留后事。从训引兵三万至城下，文 弁不出战，众复杀之，推牙将贵乡罗弘信知留后事。先是，人有言__「见白须翁，言弘信当为地主」__ 者。文 弁既死，众群聚呼曰：__「谁欲为节度使者？」__ 弘信出应曰：__「白须翁已命我矣。」__ 众环视曰：__「可也。」__ 遂立之。弘信引兵出，与从训战，败之。从训收余众保内黄，魏人围之。

---

![](assets/audios/257/78.mp3)

先是，朱全忠将讨蔡州，遣押牙雷邺以银万两请籴于魏。牙兵既逐彦祯，杀邺于馆。从训既败，乃求救于全忠。

---

![](assets/audios/257/79.mp3)

初，河阳节度使李罕之与河南尹张全义刻臂为盟，相得欢甚。罕之勇而无谋，性复贪暴，意轻全义，闻其勤俭力穑，笑曰：__「此田舍一夫耳！」__ 全义闻之，不以为忤。罕之屡求谷帛，全义皆与之，而罕之征求无厌，河南不能给，小不如所欲，辄械河南注吏至河阳杖之，河南将佐皆愤怒。全义曰：__「李太傅所求，奈何不与！」__ 竭力奉之，状若畏之者，罕之益骄。罕之所部不耕稼，专以剽掠为资，啖人为粮，至是悉其众攻绛州，绛州刺史王友遇降之；进攻晋州，护国节度使王重盈密结全义以图之。全义潜发屯兵，夜乘虚袭河阳，黎明，入三城，罕之逾垣步走，全义悉俘其家，遂兼领河阳节度使。罕之奔泽州，求救于李克用。

---

![](assets/audios/257/80.mp3)

三月，戊戌朔，日有食之，既。

---

![](assets/audios/257/81.mp3)

己亥，上疾复作，壬寅，大渐。皇弟吉王保，长而贤，群臣属望。十军观军容使杨复恭请立其弟寿王杰。是日，下诏，立杰为皇太弟，监军国事。右军中尉刘季述遣兵迎杰于六王宅，入居少阳院，宰相以下就见之。癸卯，上崩于灵符殿。遗制，太弟杰更名敏，以韦昭度摄冢宰。

---

![](assets/audios/257/82.mp3)

昭宗即位，体貌明粹，有英气，喜文学，以僖宗威令不振，朝廷日卑，有恢复前烈之志，尊礼大臣，梦想贤豪，践阼之始，中外忻忻焉。

---

![](assets/audios/257/83.mp3)

朱全忠裹粮于宋州，将讨秦宗权，会乐从训来告急，乃移军屯滑州，遣都押牙李唐宾等将步骑三万攻蔡州，遣都指挥使朱珍等分兵救乐从训。自白马济河，下黎阳、临河、李固三镇，进至内黄，败魏军万余人，获其将周儒等十人。

---

![](assets/audios/257/84.mp3)

李克用以其将康君立为南面招讨使，督李存孝、薛阿檀、史俨、安全俊、安休休五将、骑七千，助李罕之攻河阳。张全义婴城自守，城中食尽，求救于朱全忠，以妻子为质。

---

![](assets/audios/257/85.mp3)

王建攻彭州，陈敬瑄救之，乃去。建大掠西川，十二州皆被其患。夏，四月，庚午，追尊上母王氏曰恭宪皇后。

---

![](assets/audios/257/86.mp3)

壬午，孙儒袭扬州，克之。杨行密出走，儒自称淮南节度使。行密将奔海陵，袁袭劝归庐州，再为进取之计，从之。

---

![](assets/audios/257/87.mp3)

朱全忠遣其将丁会、葛从周，牛存节将兵数万救河阳。李存孝令李罕之以步兵攻城，自帅骑兵逆战于温，河东军败，安休休惧罪，奔蔡州。汴人分兵欲断太行路，康君立等惧，引兵还。全忠表丁会为河阳留后，复以张全义为河南尹。会，寿春人；存节，博昌人也。全义德全忠出己，由是尽心附之，全忠每出战，全义主给其粮仗无乏。

---

![](assets/audios/257/88.mp3)

李罕之为泽州刺史，领河阳节度使。罕之留其子颀事克用，身还泽州，专以寇钞为事，自怀、孟、晋、绛数百里间，州无刺史，县无令长，田无麦禾，邑无烟火者，殆将十年。河中、绛州之间有摩云山，绝高，民保聚其上，寇盗莫能近。罕之攻拔之，时人谓之__「李摩云」__ 。

---

![](assets/audios/257/89.mp3)

乐从训移军洹水，罗弘信遣其将程公信击从训，斩之，与父彦祯皆枭首军门。癸巳，遣使以厚币犒全忠军，请修好，全忠乃召军还。诏以罗弘信权知魏博留后。

---

![](assets/audios/257/90.mp3)

归州刺史郭禹击荆南，逐王建肇，建肇奔黔州。诏以禹为荆南留后。荆南兵荒之余，止有一十七家，禹厉精为治，抚集凋残，通商务农，晚年殆及万户。时籓镇各务兵力相残，莫以养民为事，独华州刺史韩建招抚流散，劝课农桑，数年之间，民富军赡。时人谓之北韩南郭。秦宗权别将常厚据夔州，禹与其将汝阳许存攻夺之。久之，朝廷以禹为荆南节度使，建肇为武泰节度使。禹奏复姓名为成汭。

---

![](assets/audios/257/91.mp3)

加李克用兼侍中。

---

![](assets/audios/257/92.mp3)

五月，己亥，加朱全忠兼侍中。

---

![](assets/audios/257/93.mp3)

赵德諲既失荆南，且度秦宗权必败，壬寅，举山南东道来降，且自托于朱全忠。全忠表请以德諲自副，制以山南东道为忠义军，以德諲为节度使，充蔡州四面行营副都统。

---

![](assets/audios/257/94.mp3)

朱全忠既得洛、孟，无西顾之忧，乃大发兵击秦宗权，大破宗权于蔡州之南，克北关门。宗权屯守中州，全忠分诸将为二十八寨以环之。

---

![](assets/audios/257/95.mp3)

加凤翔节度使李茂贞检校侍中。

---

![](assets/audios/257/96.mp3)

陈敬瑄方与王建相攻，贡赋中绝。建以成都尚强，退无所掠，欲罢兵，周庠、綦毋谏以为不可，庠曰：__「邛州城堑完固，食支数年，可据之以为根本。」__ 建曰：__「吾在军中久，观用兵者不倚天子之重，则众心易离。不若疏敬瑄之罪，表请朝廷，命大臣为帅而佐之，则功庶可成。」__ 乃使庠草表，请讨敬瑄以赎罪，因求邛州。顾彦朗亦表请赦建罪，移敬瑄它镇以靖两川。

---

![](assets/audios/257/97.mp3)

初，黄巢之乱，上为寿王，从僖宗幸蜀。时事出仓猝，诸王多徒行至山谷中，寿王疲乏，不能前，卧磻石上。田令孜自后至，趣之行，王曰：__「足痛，幸军容给一马。」__ 令孜曰：__「此深山，安得马！」__ 以鞭抶王使前，王顾而不言，心衔之。及即位，遣人监西川军，令孜不奉诏。上言愤籓镇跋扈，欲以威制之。会得彦朗、建表，以令孜所恃者敬瑄耳，六月，以韦昭度兼中书令，充西川节度使，兼西川招抚制置等使，征敬瑄为龙武统军。

---

![](assets/audios/257/98.mp3)

王建军新都，时绵竹土豪何义阳、安仁费师懃等所在拥兵自保，众或万人，少者千人。建遣王宗瑶说之，皆帅众附于建，给其资粮，建军复振。

---

![](assets/audios/257/99.mp3)

置佑国军于河南府，以张全义为节度使。

---

![](assets/audios/257/100.mp3)

秋，七月，李罕之引河东兵寇河阳，丁会击却之。

---

![](assets/audios/257/101.mp3)

升凤州为节度府，割兴、利州隶之，以凤州防御使满存为节度使、同平章事。

---

![](assets/audios/257/102.mp3)

以权知魏博留后罗弘信为节度使。

---

![](assets/audios/257/103.mp3)

八月，戊辰，朱全忠拔蔡州南城。

---

![](assets/audios/257/104.mp3)

杨行密畏孙儒之逼，欲轻兵袭洪州，袁袭曰：__「钟传定江西已久，兵强食足，未易图也。赵锽新得宣州，怙乱残暴，众心不附。公宜卑辞厚币，说和州孙端、上元张雄使自采石济江侵其境，彼必来逆战，公自铜官济江会之，破锽必矣。」__ 行密从之，使蔡俦守庐州，帅诸将济自糁潭。

---

![](assets/audios/257/105.mp3)

孙端、张雄为赵锽所败，锽将苏塘、漆朗将兵二万屯曷山。袁袭曰：__「公引兵急趋曷山，坚壁自守，彼求战不得，谓我畏怯，因其怠，可破也。」__ 行密从之。塘等大败，遂围宣州。锽兄干之自池州帅众救宣州，行密使其将陶雅击干之于九华，破之。干之奔江西，以雅为池州制置使。

---

![](assets/audios/257/106.mp3)

九月，朱全忠以馈运不继，且秦宗权残破不足忧，引兵还。丙申，遣朱珍将兵五千送楚州刺史刘瓒之官。

---

![](assets/audios/257/107.mp3)

钱镠遣其从弟銶将兵攻徐约于苏州。

---

![](assets/audios/257/108.mp3)

冬，十月，徐兵邀朱珍、刘瓒不听前，珍等击之，取沛、滕二县，斩获万计。

---

![](assets/audios/257/109.mp3)

孟方立遣其将奚忠信将兵三万袭辽州，李克修邀击，大破之，擒忠信送晋阳。

---

![](assets/audios/257/110.mp3)

辛卯，葬惠圣恭定孝皇帝于靖陵。庙号僖宗。

---

![](assets/audios/257/111.mp3)

陈敬瑄、田令孜闻韦昭度将至，治兵完城以拒之。

---

![](assets/audios/257/112.mp3)

十一月，时溥自将步骑七万屯吴康镇，朱珍与战，大破之。朱全忠又遣别将攻宿，刺史张友降之。

---

![](assets/audios/257/113.mp3)

丙申，秦宗权别将攻陷许州，执忠武留后王蕴，复取许州。

---

![](assets/audios/257/114.mp3)

十二月，蔡将申丛执宗权，折其足而囚之，降于全忠，全忠表丛为蔡州留后。

---

![](assets/audios/257/115.mp3)

初，感义节度使杨晟既失兴、凤，走据文、龙、成、茂四州。王建攻西川，田令孜以晟己之故将，假威戎军节度使，使守彭州。王建攻彭州，陈建瑄眉州刺史山行章将后兵五万壁新繁以救之。

---

![](assets/audios/257/116.mp3)

丁亥，以韦昭度为行营招讨使，山南西道节度使杨守亮副之，东川节度使顾彦朗为行军司马；割邛、蜀、黎、雅置永平军，以王建为节度使，治邛州，充行营诸军都指挥使。

---

![](assets/audios/257/117.mp3)

戊子，削陈敬瑄官爵。

---

![](assets/audios/257/118.mp3)

山南西道节度使杨守厚陷夔州。
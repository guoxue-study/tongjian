---
marp: true
title: 晋纪 第二十六章 晋纪二十六
theme: uncover
paginate: true
---

# 晋纪 第二十六章 晋纪二十六

---

![](assets/audios/104/1.mp3)

起柔兆困敦，尽玄黓敦牂，凡七年。

---

## 烈宗孝武皇帝上之中太元元年（丙子，公元三七六年）

---

![](assets/audios/104/3.mp3)

春，正月，壬寅朔，帝加元服，皇太后下诏归政，复称崇德太后。甲辰，大赦，改元。丙午，帝始临朝。以会稽内史郗愔为镇军大将军、都督浙江东五郡诸军事；徐州刺史桓冲为车骑将军、都督豫、江二州之六郡诸军事，自京口徙镇姑孰。谢安欲以王蕴为方伯，故先解冲徐州。乙卯，加谢安中书监，录尚书事。

---

![](assets/audios/104/4.mp3)

二月，辛卯，秦王坚下诏曰：__「朕闻王者劳于求贤，逸于得士，斯言何其验也！往得丞相，常谓帝王易为。自丞相违世，须发中白，每一念之，不觉酸恸。今天下既无丞相，或政教沦替，可分遣侍臣周巡郡县，问民疾苦。」__ 

---

![](assets/audios/104/5.mp3)

三月，秦兵寇南乡，拔之，山蛮三万户降秦。

---

![](assets/audios/104/6.mp3)

夏，五月，甲寅，大赦。

---

![](assets/audios/104/7.mp3)

初，张大锡之杀张邕也，刘肃及安定梁景皆有功，二人由是有宠，赐姓张氏，以为己子，使预政事。天锡荒于酒色，不亲庶务，黜世子大怀而立嬖妾焦氏之子大豫，以焦氏为左夫人，人情愤怨。从弟从事中郎宪舆榇切谏，不听。秦王坚下诏曰：__「张天锡虽称籓受位，然臣道未纯，可遣使持节、武卫将军武都苟苌、左将军毛盛、中书令梁熙、步兵校尉姚苌等将兵临西河，尚书郎阎负、梁殊奉诏征天锡入朝，若有违王命，即进师扑讨。」__ 是时，秦步骑十三万，军司段铿谓周飏曰：__「以此众战，谁能敌之！」__ 虓曰：__「戎狄以来，未之有也。」__ 坚又命秦州刺史苟池、河州刺史李辩、凉州刺史王统帅三州之众为苟苌后继。

---

![](assets/audios/104/8.mp3)

秋，七月，阎负、梁殊至姑臧。张天锡会官属谋之，曰：__「今入朝，必不返；如其不从，秦兵必至，将若之何？」__ 禁中录事席仂曰：__「以爱子为质，赂以重宝，以退其师，然后徐为之计，此屈伸之术也。」__ 众皆怒曰：__「吾世事晋朝，忠节着于海内。今一旦委身贼庭，辱及祖宗，丑莫大焉！且河西天险，百年无虞，若悉境内精兵，右招西域，北引匈奴，以拒之，何遽知其不捷也！」__ 天锡攘袂大言曰：__「孤计决矣，言降者斩！」__ 使谓阎负、梁殊曰：__「君欲生归乎，死归乎？」__ 殊等辞气不屈，天锡怒，缚之军门，命军士交射之，曰：__「射而不中，不与我同心者也。」__ 其母严氏泣曰：__「秦主以一州之地，横制天下，东平鲜卑，南取巴、蜀，兵不留行，所向无敌。汝若降之，犹可延数年之命。

---

![](assets/audios/104/9.mp3)

以蕞尔一隅，抗衡大国，又杀其使者，亡无日矣！」__ 天锡使龙骧将军马建帅众二万拒秦。

---

![](assets/audios/104/10.mp3)

秦人闻天锡杀阎负、梁殊，八月，梁熙、姚苌、王统、李辩济自清石津，攻凉骁烈将军梁济于河会城，降之。甲申，苟苌济自石城津，与梁熙等会攻缠缩城，拔之。马建惧，自杨非退屯清塞。天锡又遣征东将军掌据帅众三万军于洪池，天锡自将余众五万，军于金昌城。安西将军敦煌宋皓言于天锡曰：__「臣昼察人事，夜观天文，秦兵不可敌也，不如降之。」__ 天锡怒，贬皓为宣威护军。广武太守辛章曰：__「马建出于行陈，必不为国家用。」__ 苟苌使姚苌帅甲士三千为前驱。庚寅，马建帅万人迎降，余兵皆散走。辛卯，苟苌及掌据战于洪池，据兵败，马为乱兵所杀，其属董儒授之以马，据曰：__「吾三督诸军，再秉节钺，八将禁旅，十总外兵，宠任极矣。今卒困于此，此吾之死地也，尚安之乎！」__ 乃就帐免胄，西向稽首，伏剑而死。秦兵杀军司席仂。

---

![](assets/audios/104/11.mp3)

巳，秦兵入清塞，天锡遣司兵赵充哲帅众拒之。秦兵与充哲战于赤岸，大破之，俘斩三万八千级，充哲死。天锡出城自战，城内又叛。天锡与数千骑奔还姑臧。甲午，秦兵至姑臧，天锡素车白马，面缚舆榇，降于军门。苟苌释缚焚梓，送于长安。凉州郡县悉降于秦。

---

![](assets/audios/104/12.mp3)

九月，秦王坚以梁熙为凉州刺史，镇姑臧。徙豪右七千余户于关中，余皆按堵如故。封天锡为归义侯，拜北部尚书。初，秦兵之出也，先为天锡筑第于长安，至则居之。以天锡晋兴太守陇西彭和正为黄门侍郎，治中从事武兴苏膺、敦煌太守张烈为尚书郎，西平太守金城赵凝为金城太守，高昌杨干为高昌太守；余皆随才擢叙。

---

![](assets/audios/104/13.mp3)

梁熙清俭爱民，河右安之，以天锡武威太守敦煌索泮为别驾，宋皓为主簿。西平郭护起兵攻秦，熙以皓为折冲将军，讨平之。

---

![](assets/audios/104/14.mp3)

桓冲闻秦攻凉州，遣兖州刺史朱序、江州刺史桓石秀与荆州督护桓罴游军沔、汉，为凉州声援；又遣豫州刺史桓伊帅众向寿阳，淮南太守刘波泛舟淮、泗，欲桡秦以救凉。闻凉州败没，皆罢兵。

---

![](assets/audios/104/15.mp3)

初，哀帝减田租，亩收二升。乙巳，除度田收租之制，王公以下，口税米三斛，蠲在役之身。

---

![](assets/audios/104/16.mp3)

冬，十月，移淮北民于准南。

---

![](assets/audios/104/17.mp3)

刘卫辰为代所逼，求救于秦，秦王坚以幽州刺史行唐公洛为北讨大都督，帅幽、冀兵十万击代；使并州刺史俱难、镇军将军邓羌、尚书赵迁、李柔、前将军朱肜、前禁将军张蚝、右禁将军郭庆帅步骑二十万，东出和龙，西出上都，皆与洛会，以卫辰为乡导。洛，菁之弟也。

---

![](assets/audios/104/18.mp3)

苟苌之伐凉州也，遣扬武将军马晖、建武将军杜周帅八千骑西出恩宿，邀张天锡走路，期会姑臧。晖等行泽中，值水失期，于法应斩，有司奏征下狱。秦王坚曰：__「水春冬耗竭。秋夏盛涨，此乃苟苌量事失宜，非晖等罪。今天下方有事，宜宥过责功。命晖等回赴北军，击索虏以自赎。」__ 众咸以为万里召将，非所以应速。坚曰：__「晖等喜于免死，不可以常事疑也。」__ 晖等果倍道疾驱，遂及东军。

---

![](assets/audios/104/19.mp3)

十一月，己巳朔，日有食之。

---

![](assets/audios/104/20.mp3)

代王什翼犍使白部、独孤部南御秦兵，皆不胜，又使南部大人刘库仁将十万骑御之。库仁者，卫辰之族，什翼犍之甥也，与秦兵战于石子岭，库仁大败。什翼犍病，不能自将，乃帅诸部奔阴山之北。高车杂种尽叛，四面寇钞，不得刍牧，什翼犍复渡漠南。闻秦兵稍退，十二月，什翼犍还云中。

---

![](assets/audios/104/21.mp3)

初，什翼犍分国之半以授弟孤，孤卒，子斤失职怨望。世子寔及弟翰早卒，寔子珪尚幼，慕容妃之子阏婆、寿鸠、纥根、地干、力真、窟咄皆长，继嗣未定。时秦兵尚在君子津，诸子每夜执兵警卫。斤因说什翼犍之庶长子寔君曰：__「王将立慕容妃之子，欲先杀汝，故顷来诸子每夜戎服，以兵绕庐帐，伺便将发耳。」__ 寔君信之，遂杀诸弟，并弑什翼犍。是夜，诸子妇及部人奔告秦军，秦李柔、张蚝勒兵趋云中；部众逃溃，国中大乱。珪母贺氏以珪走依贺讷。讷，野干之子也。秦王坚召代长史燕凤，问代所以乱故，凤具以状对。坚曰：__「天下之恶一也。」__ 乃执寔君及斤，至长安，车裂之。坚欲迁珪于长安，凤固请曰：__「代王初亡，群下叛散，遗孙冲幼，莫相统摄。其别部大人刘库仁，勇而有智；铁弗卫辰，狡猾多变，皆不可独任。

---

![](assets/audios/104/22.mp3)

分诸部为二，令此两人统之；两人素有深仇，其势莫敢先发。俟其孙稍长，引而立之，是陛下有存亡继绝之德于代，使其子子孙孙永为不侵不叛之臣，此安边之良策也。」__ 坚从之，分代民为二部，自河以东属库仁，自河以西属卫辰，各拜官爵，使统其众。贺氏以珪归独孤部，与南部大人长孙嵩、元佗等皆依库仁。行唐公洛以什翼犍子窟咄年长，迁之长安。坚使窟咄入太学读书。

---

![](assets/audios/104/23.mp3)

下诏曰：__「张天锡承祖父之资，藉百年之业，擅命河右，叛换偏隅。索头世跨朔北，中分区域，东宾秽貊，西引乌孙，控弦百万，虎视云中。爰命两师，分讨黠虏，役不淹岁，穷殄二凶，俘降百万，辟土九千，五帝之所未宾，周、汉之所未至，莫不重译来王，怀风率职。有司可速班功受爵，戎士悉复之五岁，赐爵三级。」__ 于是加行唐公洛征西将军，以邓羌为并州刺史。

---

![](assets/audios/104/24.mp3)

阳平国常侍慕容绍私谓其兄楷曰：__「秦恃其强大，务胜不休，北戍云中，南守蜀、汉，转运万里，道殣相望。兵疲于外，民困于内，危亡近矣。冠军叔仁智度英拔，必能恢复燕祚，吾属但当爱身以待时耳！」__ 

---

![](assets/audios/104/25.mp3)

初，秦人既克凉州，议讨西障氐、羌。秦王坚曰：__「彼种落杂居，不相统壹，不能为中国大患。宜先抚谕，征其租税。若不从命，然后讨之。」__ 乃使殿中将军张旬前行宣慰，庭中将军魏曷飞帅骑二万七千随之。曷飞忿其恃险不服，纵兵击之，大掠而归。坚怒其违命，鞭之二百，斩前锋督护储安以谢氐、羌。氐、羌大悦，降附贡献者八万三千余落。雍州士族先因乱流寓河西者，皆听还本。

---

![](assets/audios/104/26.mp3)

刘库仁分招抚离散，恩信甚着，奉事拓跋珪恩勤周备，不以废兴易意，常谓诸子曰：__「此儿有高天下之志，必能恢隆祖业，汝曹当谨遇之。」__ 秦王坚赏其功，加广武将军，给幢麾鼓盖。

---

![](assets/audios/104/27.mp3)

刘卫辰耻在库仁之下，怒，杀秦五原太守而叛。库仁击卫辰，破之，追至阴山西北千余里，获其妻子。又西击库狄部，徙其部落，置之桑干川。久之，坚以卫辰为西单于，督摄河西杂类，屯代来城。

---

![](assets/audios/104/28.mp3)

是岁，乞伏司繁卒，子国仁立。

---

## 烈宗孝武皇帝上之中太元二年（丁丑，公元三七七年）

---

![](assets/audios/104/30.mp3)

春，高句丽、新罗、西南夷皆遣使入贡于秦。赵故将作功曹熊邈屡为秦王坚言石氏宫室器玩之盛，坚以邈为将作长史，领尚方丞，大修舟舰、兵器，饰以金银，颇极精巧。慕容农私言于慕容垂曰：__「自王猛之死，秦之法制，日以颓靡，今又重之以奢侈，殃将至矣，图谶之言，行当有验。大王宜结纳英杰以承天意，时不可失也！」__ 垂笑曰：__「天下事非尔所及。」__ 

---

![](assets/audios/104/31.mp3)

桓豁表兖州刺史朱序为梁州刺史，镇襄阳。

---

![](assets/audios/104/32.mp3)

秋，七月，丁未，以尚书仆射谢安为司徒，安让不拜；复加侍中、都督扬、豫、徐、兖、青五州诸军事。

---

![](assets/audios/104/33.mp3)

丙辰，征西大将军、荆州刺史桓豁卒。冬，十月，辛丑，以桓冲都督江、荆、梁、益、宁、交、广七州诸军事，领荆州刺史；以冲子嗣为江州刺史。又以五兵尚书王蕴都督江南诸军事，假节，领徐州刺史；征西司马领南郡相谢玄为兖州刺史，领广陵相，监江北诸军事。桓冲以秦人强盛，欲移阻江南，奏自江陵徙镇上明，使冠军将军刘波守江陵，咨议参军杨亮守江夏。王蕴固让徐州，谢安曰：__「卿居后父之重，不应妄自菲薄，以亏时遇。」__ 蕴乃受命。

---

![](assets/audios/104/34.mp3)

初，中书郎郗超自以其父愔位遇应在谢安之右，而安入掌机权，愔优游散地，常愤邑形于辞色，由是与谢氏有隙。是时朝廷方以秦寇为忧，诏求文武良将可以镇御北方者，谢安以兄子玄应诏。超闻之，叹曰：__「安之明，乃能违众举亲；玄之才，足以不负所举。」__ 众咸以为不然。超曰：__「吾尝与玄共在桓公府，见其使才，虽履屐间未尝不得其任，是以知之。」__ 玄募骁勇之士，得彭城刘牢之等数人。以牢之为参军，常领精锐为前锋，战无不捷。时号__「北府兵」__ ，敌人畏之。

---

![](assets/audios/104/35.mp3)

壬寅，护军将军、散骑常侍王彪之卒。初，谢安欲增修宫室，彪之曰：__「中兴之初，即东府为宫，殊为俭陋。苏峻之乱，成帝止兰台都坐，殆不蔽寒暑，是以更营新宫。比之汉、魏则为俭，比之初过江则为侈矣。今寇敌方强，岂可大兴功役，劳扰百姓邪！」__ 安曰：__「宫室弊陋，后世谓人无能。」__ 彪之曰：__「凡任天下之重者，当保国宁家，缉熙政事，乃以修室为能邪？」__ 安不能夺其议，故终彪之之世，无所营造。

---

![](assets/audios/104/36.mp3)

十二月，临海太守郗超卒。初，超党于桓氏，以父愔忠于王室，不令知之。及病甚，出一箱书授门生曰：__「公年尊，我死之后，若以哀惋害寝食者，可呈此箱；不尔，即焚之。」__ 既而愔果哀惋成疾，门生呈箱，皆与桓温往反密计。愔大怒曰：__「小子死已晚矣！」__ 遂不复哭。

---

## 烈宗孝武皇帝上之中太元三年（戊寅，公元三七八年）

---

![](assets/audios/104/38.mp3)

春，二月，乙巳，作新宫，帝移居会稽王邸。秦王坚遣征南大将军、都督征讨诸军事、守尚书令长乐公丕、武卫将军苟苌、尚书慕容 帅步骑七万寇襄阳，以荆州刺史杨安帅樊、邓之众为前锋，征虏将军始平石越帅精骑一万出鲁阳关，京兆尹慕容垂、扬武将军姚苌帅众五万出南乡，领军将军苟池、右将军毛当、强弩将军王显帅众四万出武当，会攻襄阳。夏，四月，秦兵至沔北，梁州刺史朱序以秦无舟楫，不以为虞。既而石越帅骑五千浮渡汉水，序惶骇，固守中城。越克其外郭，获船百余艘以济余军。长乐公丕督诸将攻中城。序母韩氏闻秦兵将至，自登城履行，至西北隅，以为不固，帅百余婢及城中女丁筑邪城于其内。及秦兵至，西北隅果溃，众移守新城，襄阳人谓之夫人城，桓冲在上明，拥众七万，惮秦兵之强，不敢进。

---

![](assets/audios/104/39.mp3)

欲急攻襄阳，苟苌曰：__「吾众十倍于敌，糗粮山积，但稍迁汉、沔之民于许、洛，塞其运道，绝其援兵，譬如网中之禽，何患不获。而多杀将士，急求成功哉！」__ 丕从之。慕容垂拔南阳，执太守郑裔，与丕会襄阳。

---

![](assets/audios/104/40.mp3)

秋，七月，新宫成；辛巳，帝入居之。

---

![](assets/audios/104/41.mp3)

秦兖州刺史彭超请攻沛郡太守逯于彭城，且曰：__「愿更遣重将攻淮南诸城，为征南棋劫之势，东西并进，丹杨不足平也。」__ 秦王坚从之，使都督东讨诸军事；后将军俱难、右禁将军毛盛、洛州刺史邵保帅步骑七万寇淮阳、盱眙。超，越之弟；保，羌之从弟也。八月，彭超攻彭城，诏右将军毛虎生帅众五万镇姑孰以御秦兵。秦梁州刺史韦钟围魏兴太守吉挹于西城。

---

![](assets/audios/104/42.mp3)

九月，秦王坚与群臣饮酒，以秘书监朱肜为正，命人人以极醉为限。秘书侍郎赵整作《酒德之歌》曰：__「地列酒泉，天垂酒池，杜康妙识，仪狄先知。纣丧殷邦，桀倾夏国，由此言之，前危后则。」__ 坚大悦，命整书之以为酒戒，自是宴群臣，礼饮而已。

---

![](assets/audios/104/43.mp3)

秦凉州刺史梁熙遣使入西域，扬秦威德。冬，十月，大宛献汗血马。秦王坚曰：__「吾尝慕汉文帝之为人，用千里马何为！命群臣作《止马之诗》而反之。

---

![](assets/audios/104/44.mp3)

巴西人赵宝起兵梁州，自称晋西蛮校尉、巴郡太守。

---

![](assets/audios/104/45.mp3)

秦豫州刺史北海公重镇洛阳，谋反。秦王坚曰：__「长史吕光忠正，必不与之同。」__ 即命光收重，槛车送长安，赦之，以公就第。重，洛之兄也。

---

![](assets/audios/104/46.mp3)

十二月，秦御史中丞李柔劾秦：__「长乐公丕等拥众十万，攻围小城，日费万金，久而无效，请微下廷尉。」__ 秦王坚曰：__「丕等广费无成，实宜贬戮；但师已淹时，不可虚返，其特原之，令以成功赎罪。」__ 使黄门侍郎韦华持节切让丕等，赐丕剑曰：__「来春不捷，汝可自裁，勿复持面见吾也！」__ 

---

![](assets/audios/104/47.mp3)

周飏在秦，密与桓冲书，言秦阴计；又逃奔汉中，秦人获而赦之。

---

## 烈宗孝武皇帝上之中太元四年（己卯，公元三七九年）

---

![](assets/audios/104/49.mp3)

春，正月，辛酉，大赦。

---

![](assets/audios/104/50.mp3)

秦长乐公丕等得诏惶恐，乃命诸军并力攻襄阳。秦王坚欲自将攻襄阳，诏阳平公融以关东六州之兵会寿春，梁熙以河西之兵为后继。阳平公融谏曰：__「陛下欲取江南，固当博谋熟虑，不可仓猝。若止取襄阳，又岂足亲劳大驾乎？未有动天下之众而为一城者，所谓以随侯之珠弹千仞之雀也。」__ 梁熙谏曰：__「晋主之暴，未如孙皓，江山险固，易守难攻。陛下必欲廓清江表，亦不过分命将帅，引关东之兵，南临淮、泗，下梁、益之卒，东出巴、峡，又何必亲屈鸾辂，远幸沮泽乎？昔汉光武诛公孙述，晋武帝擒孙皓，未闻二帝自统六师，亲执枹鼓，蒙矢石也。」__ 坚乃止。

---

![](assets/audios/104/51.mp3)

诏冠军将军南郡相刘波帅众八千救襄阳，波畏秦，不敢进。朱序屡出战，破秦兵，引退稍远，序不设备。二月，襄阳督护李伯护密遣其子送款于秦，请为内应；长乐公丕命诸军进攻之。戊午，克襄阳，执朱序，送长安。秦王坚以序能守节，拜度支尚书；以李伯护为不忠，斩之。

---

![](assets/audios/104/52.mp3)

秦将军慕容越拔顺阳，执太守谯国丁穆。坚欲官之，穆固辞不受。坚以中垒将军梁成为荆州刺史，配兵一万，镇襄阳，选其才望，礼而用之。

---

![](assets/audios/104/53.mp3)

桓冲以襄阳陷没，上疏送章节，请解职；不许。诏免刘波官，俄复以为冠军将军。

---

![](assets/audios/104/54.mp3)

秦以前将军张蚝为并州刺史。

---

![](assets/audios/104/55.mp3)

兖州刺史谢玄帅众万余救彭城，军于泗口，欲遣间使报戴逯而不可得。部曲将田泓请没水潜行趣彭城，玄遣之。泓为秦人所获，厚赂之，使云南军已败；泓伪许之，既而告城中曰：__「南军垂至，我单行来报，为贼所得。勉之！」__ 秦人杀之。彭超置辎重于留城，谢玄扬声遣后军将军东海何谦向留城。超闻之，释彭城围，引兵还保辎重。戴逯帅彭城之众，随谦奔玄，超遂据彭城，留兖州治中徐褒守之，南攻盱眙。俱难克淮阴，留邵保戍之。

---

![](assets/audios/104/56.mp3)

三月，壬戌，诏以__「疆埸多虞，年谷不登，其供御所须，事从俭约；九亲供给，众官廪俸，权可减半。凡诸役费，自非军国事要，皆宜停省。」__ 

---

![](assets/audios/104/57.mp3)

癸未，使右将军毛虎生帅众三万击巴中，以救魏兴。前锋督护赵福等至巴西，为秦将张绍等所败，亡七千余人。虎生退屯巴东。蜀人李乌聚众二万，围成都以应虎生，秦王坚使破虏将军吕光击灭之。夏，四月，戊申，韦钟拔魏兴，吉挹引刀欲自杀，左右夺其刀；会秦人至，执之，挹不言不食而死。秦王坚叹曰：__「周孟威不屈于前，丁彦远洁己于后，吉祖冲闭口而死，何晋氏之多忠臣也！」__ 挹参军史颖逃归，得挹临终手疏，诏赠益州刺史。

---

![](assets/audios/104/58.mp3)

秦毛当、王显帅众二万自襄阳东会俱难、彭超攻淮南。五月，乙丑，难、超拔盱眙，执高密内史毛璪之。秦兵六万围幽州刺史田洛于三阿，去广陵百里；朝廷大震，临江列戍，遣征虏将军谢石帅舟师屯涂中。石，安之弟也。

---

![](assets/audios/104/59.mp3)

右卫将军毛安之等帅众四万屯堂邑。秦毛当、毛盛帅骑二万袭堂邑，安之等惊溃。兖州刺史谢玄自广陵救三阿；丙子，难、超战败，退保盱眙。六月，戊子，玄与田洛帅众五万进攻盱眙，难、超又败，退屯淮阴。玄遣何谦等帅舟师乘潮而上，夜，焚淮桥。邵保战死，难，超退屯淮北，玄与何谦、戴逯、田洛共追之，战于君川，复大破之，难、超北走，仅以身免。谢玄还广陵，诏进号冠军将军，加领徐州刺史。

---

![](assets/audios/104/60.mp3)

秦王坚闻之，大怒。秋，七月，槛车征超下廷尉，超自杀。难削爵为民。

---

![](assets/audios/104/61.mp3)

以毛当为徐州刺吏，镇彭城；毛盛为兖州刺史，镇胡陆；王显为扬州刺史，戍下邳。

---

![](assets/audios/104/62.mp3)

谢安为宰相，秦人屡入寇，边兵失利，众心危惧，安每镇之，以和静。其为政，务举大纲，不为小察。时人比安于王导，而谓其文雅过之。

---

![](assets/audios/104/63.mp3)

八月，丁亥，以左将军王蕴为尚书仆射，顷之，迁丹杨尹。蕴自以国姻，不欲在内，苦求外出；复以为都督浙江东五郡诸军事、会稽内史。

---

![](assets/audios/104/64.mp3)

是岁，秦大饥。

---

## 烈宗孝武皇帝上之中太元五年（庚辰，公元三八零年）

---

![](assets/audios/104/66.mp3)

春，正月，秦王坚复以北海公重为镇北大将军，镇蓟。

---

![](assets/audios/104/67.mp3)

二月，作教武堂于渭城，命太学生明阴阳兵法者教授诸将。秘书监朱肜谏曰：__「陛下东征西伐，所向无敌，四海之地，什得其八，虽江南未服，盖不足言，是宜稍偃武事，增修文德。乃更始立学舍，教人战斗之术，殆非所以驯致升平也。且诸将皆百战之余，何患不习于兵，而更使受教于书生，非所以强其志气也。此无益于实而有损于名，惟陛下图之！」__ 坚乃止。

---

![](assets/audios/104/68.mp3)

秦征北将军、幽州刺史行唐公洛，勇而多力，能坐制奔牛，射洞犁耳；自以有灭代之功，求开府仪同三司，不得，由是怨愤。三月，秦王坚以洛为使持节、都督益、宁、西南夷诸军事、征南大将军、益州牧，使自伊阙趋襄阳，溯汉而上。洛谓官属曰：__「孤，帝室至亲，不得入为将相，而常摈弃边鄙。今又投之西裔，复不听过京师，此必有阴计，欲使梁成沉孤于汉水耳。于诸君意何如？」__ 幽州治中平规曰：__「逆取顺守，汤、武是也；因祸为福，桓、文是也。主上虽不为昏暴，然穷兵黩武，民思有所息肩者，十室而九。若明公神旗一建，必率土云从。今跨据全燕，地尽东海，北总乌桓、鲜卑，东引句丽、百济，控弦之士不减五十余万，奈何束手就征，蹈不测之祸乎！」__ 洛攘袂大言曰：__「孤计决矣，沮谋者斩！」__ 于是自称大将军、大都督、秦王。

---

![](assets/audios/104/69.mp3)

平规为幽州刺史，玄菟太守吉贞为左长史，辽东太守赵赞为左司马，昌黎太守王蕴为右司马，辽西太守王琳、北平太守皇甫杰、牧官都尉魏敷等为从事中郎。分遣使者征兵于鲜卑、乌桓、高句丽、百济、新罗、休忍诸国，遣兵三万助北海公重戍蓟。诸国皆曰：__「吾为天子守籓，不能从行唐公为逆。」__ 洛惧，欲止，犹豫未决。王缦、王琳、皇甫杰、魏敷知其无成，欲告之；洛皆杀之。吉贞、赵赞曰：__「今诸国不从，事乖本图。明公若惮益州之行者，当遣使奉表乞留，主上亦不虑不从。」__ 平规曰：__「今事形颇露，何可中止！宜声言受诏，尽幽州之兵，南出常山，阳平公必郊迎；因而执之，进据冀州，总关东之众以图西土，天下可指麾而定也。」__ 洛从之。夏，四月，洛帅众七万发和龙。

---

![](assets/audios/104/70.mp3)

秦王坚召群臣谋之，步兵校尉吕光曰：__「行唐公以至亲为逆，此天下所共疾。愿假臣步骑五万，取之如拾遗耳。」__ 坚曰：__「重、洛兄弟，据东北一隅，兵赋全资，未可轻也。」__ 光曰：__「彼众迫于凶威，一时蚁聚耳。若以大军临之，势必瓦解，不足忧也。」__ 坚乃遗使让洛，使还和龙，当以幽州永为世封。洛谓使者曰：__「汝还白东海王，幽州褊狭，不足以容万乘，须王秦中以承高祖之业。若能迎驾潼关者，当位为上公，爵归本国。」__ 坚怒，遣左将军武都窦冲及吕光帅步骑四万讨之；右将军都贵驰传诣邺，将冀州兵三万为前锋；以阳平公融为征讨大都督。

---

![](assets/audios/104/71.mp3)

北海公重悉蓟城之众与洛会，屯中山，有众十万。五月，窦冲等与洛战于中山，洛兵大败，生擒洛，送长安。北海公重走还蓟，吕光追斩之。屯骑校尉石越自东莱帅骑一万，浮海袭和龙，斩平规，幽州悉平。坚赦洛不诛，徙凉州之西海郡。

---

![bg left](assets/images/simaguang.jpg)

![](assets/audios/104/72.mp3)

臣光曰：夫有功不赏，有罪不诛，虽尧、舜不能为治，况他人乎！秦王坚每得反者辄宥之，使其臣狃于为逆，行险徼幸，虽力屈被擒，犹不忧死，乱何自而息哉！《书》曰：__「威克厥爱，允济；爱克厥威，允罔功。」__ 《诗》云：__「毋纵诡随，以谨罔极；式遏寇虐，无俾作慝。」__ 今坚违之，能无亡乎！

---

![](assets/audios/104/73.mp3)

朝廷以秦兵之退为谢安、桓冲之功，拜安卫将军，与冲皆开府仪同三司。

---

![](assets/audios/104/74.mp3)

六月，甲子，大赦。

---

![](assets/audios/104/75.mp3)

丁卯，以会稽王道子为司徒；固让不拜。

---

![](assets/audios/104/76.mp3)

秦王坚召阳平公融为侍中、中书监、都督中外诸军事、车骑大将军、司隶校尉、录尚书事；以征南大将军、守尚书令长乐公丕为都督关东诸军事、征东大将军、冀州牧。坚以诸氐种类繁滋，秋，七月，分三原、九嵕、武都、汧、雍氐十五万户，使诸宗亲各领之，散居方镇，如古诸侯。长乐公丕领氐三千户，以仇池氐酋射声校尉杨膺为征东左司马，九嵕氐酋长水校尉齐午为右司马，各领一千五百户，为长乐世卿。长乐国郎中令略阳垣敞为录事参军，侍讲扶风韦干为参军事，申绍为别驾。膺，丕之妃兄也；午，膺之妻父也。八月，分幽州置平州，以石越为平州刺史，镇龙城。中书令梁谠为幽州刺史，镇蓟城。抚军将军毛兴为都督河、秦二州诸军事、河州刺史，镇枹罕。长水校尉王腾为并州刺史，镇晋阳。河、并二州各配氐户三千。

---

![](assets/audios/104/77.mp3)

、腾并苻氏婚姻，氐之崇望也。平原公晖为都督豫、洛、荆、南兖、东豫、扬六州诸军事、镇东大将军、豫州牧，镇洛阳。移洛州刺史治丰阳。以巨鹿公睿为雍州刺史，镇蒲阪。各配氐户三千二百。

---

![](assets/audios/104/78.mp3)

坚送丕至灞上，诸氐别其父兄，皆恸哭，哀感路人。赵整因侍宴，援琴而歌曰：__「阿得脂，阿得脂，博劳舅父是仇绥，尾长翼短不能飞。远徙种人留鲜卑，一旦缓急当语谁！」__ 坚笑而不纳。

---

![](assets/audios/104/79.mp3)

九月，癸未，皇后王氏崩。

---

![](assets/audios/104/80.mp3)

冬，十月，九真太守李逊据交州反。

---

![](assets/audios/104/81.mp3)

秦王坚以左禁将军杨壁为秦州刺史，尚书赵迁为洛州刺史，南巴校尉姜宇为宁州刺史。

---

![](assets/audios/104/82.mp3)

十一月，乙酉，葬定皇后于隆平陵。

---

![](assets/audios/104/83.mp3)

十二月，秦以左将军都贵为荆州刺史，镇彭城。

---

![](assets/audios/104/84.mp3)

置东豫州，以毛当为刺史，镇许昌。

---

![](assets/audios/104/85.mp3)

是岁，秦王坚遣高密太守毛璪之等二百余人来归。

---

## 烈宗孝武皇帝上之中太元六年（辛巳，公元三八一年）

---

![](assets/audios/104/87.mp3)

春，正月，帝初奉佛法，立精舍于殿内，引诸沙门居之。尚书左丞王雅表谏，不从。雅，肃之曾孙也。

---

![](assets/audios/104/88.mp3)

丁酉，以尚书谢石为仆射。

---

![](assets/audios/104/89.mp3)

二月，东夷，西域六十二国入贡于秦。

---

![](assets/audios/104/90.mp3)

夏，六月，庚子朔，日有食之。

---

![](assets/audios/104/91.mp3)

秋，七月，甲午，交趾太守杜瑗斩李逊，交州平。

---

![](assets/audios/104/92.mp3)

冬，十月，故武陵王曦卒于新安，追封新宁郡王，命其子遵为嗣。

---

![](assets/audios/104/93.mp3)

十一月，己亥，以前会稽内史郗愔为司空；愔固辞不起。

---

![](assets/audios/104/94.mp3)

秦荆州刺史都贵遣其司马阎振、中兵参军吴仲帅众二万寇竟陵，桓冲遣南平太守桓石虔、卫军参军桓石民等帅水陆二万拒之。石民，石虔之弟也。十二月，甲辰，石虔袭击振、仲，大破之，振、仲退保管城。石虔进攻之，癸亥，拔管城，获振、仲，斩首七千级，俘虏万人。诏封桓冲子谦为宜阳侯，以桓石虔领河东太守。

---

![](assets/audios/104/95.mp3)

是岁，江东大饥。

---

## 烈宗孝武皇帝上之中太元七年（壬午，公元三八二年）

---

![](assets/audios/104/97.mp3)

春，三月，秦大司农东海公阳、员外散骑侍郎王皮、尚书郎周飏谋反，事觉，收下廷尉。阳，法之子；皮，猛之子也。秦王坚问其反状，阳曰：__「臣父哀公死不以罪，臣为父复仇耳。」__ 坚泣曰：__「哀公之死，事不在朕，卿岂不知之！」__ 王皮曰：__「臣父丞相，有佐命之勋，而臣不免贫贱，故欲图富贵耳。」__ 坚曰：__「丞相临终托卿，以十具牛为治田之资，未尝为卿求官。知子莫若父，何其明也！」__ 周飏曰：__「飏世荷晋恩，生为晋鬼，复何问乎！」__ 先是，飏屡谋反叛，左右皆请杀之。坚曰：__「孟威烈士，秉志如此，岂惮死乎！杀之适足成其名耳！」__ 皆赦，不诛，徙阳于凉州之高昌郡，皮、飏于朔方之北。飏卒于朔方。阳勇力兼人，寻复徙鄯善。及建元之末，秦国大乱，阳劫鄯善之相，欲求东归，鄯善王杀之。

---

![](assets/audios/104/98.mp3)

秦王坚徙邺铜驼、铜马、飞廉、翁仲于长安。

---

![](assets/audios/104/99.mp3)

夏，四月，坚扶风太守王永为幽刺史。永，皮之兄也。皮凶险无行，而永清修好学，故坚用之。以阳平公融为司徒，融固辞不受。坚方谋伐晋，乃以融为征南大将军、开府仪同三司。

---

![](assets/audios/104/100.mp3)

五月，幽州蝗生，广袤千里。秦王坚使散骑常侍彭城刘兰发幽、冀、青、并民扑除之。

---

![](assets/audios/104/101.mp3)

秋，八月，癸卯，大赦。

---

![](assets/audios/104/102.mp3)

秦王坚以谏方大夫裴元略为巴西、樟潼二郡太守，使密具舟师。

---

![](assets/audios/104/103.mp3)

九月，车师前部王弥窴、鄯善王休密驮入朝于秦，请为乡导，以伐西域之不服者，因如汉法置都护以统理之。秦王坚以骁骑将军吕光为使持节、都督西域征讨诸军事，与凌江将军姜飞、轻车将军彭晃、将军杜进、康盛等总兵十万，铁骑五千，以伐西域。阳平公融谏曰：__「西域荒远，得其民不可使，得其地不可食，汉武征之，得不补失。今劳师万里之外，以踵汉氏之过举，臣窃惜之。」__ 不听。

---

![](assets/audios/104/104.mp3)

桓冲使扬威将军朱绰击秦荆州刺史都贵于襄阳，焚践沔北屯田，掠六百余户而还。

---

![](assets/audios/104/105.mp3)

冬，十月，秦王坚会群臣于太极殿，议曰：__「自吾承业，垂三十载，四方略定，唯东南一隅，未沾王化。今略计吾士卒，可得九十七万，吾欲自将以讨之，何如？」__ 秘书监朱肜曰：__「陛下返中国士民，使复其桑梓，然后回舆东巡，告成岱宗，此千载一时也！」__ 坚喜曰：__「是吾志也。」__ 尚书左仆射权翼曰：__「昔纣为无道，三仁在朝，武王犹为之旋师。今晋虽微弱，未有大恶。谢安、桓冲皆江表伟人，君臣辑睦，内外同心。以臣观之，未可图也。」__ 坚嘿然良久，曰：__「诸君各言其志。」__ 

---

![](assets/audios/104/106.mp3)

太子左卫率石越曰：__「今岁镇守斗，福德在吴。伐之，必有天殃。且彼据长江之险，民为之用，殆未可伐也！」__ 坚曰：__「昔武王伐纣，逆岁违卜。天道幽远，未易可知。夫差、孙皓皆保据江湖，不免于亡。今以吾之众，投鞭于江，足断其流，又何险之足恃乎！」__ 对曰：__「三国之君皆淫虐无道，故敌国取之，易于拾遗。今晋虽无德，未有大罪，愿陛下且案兵积谷，以待其衅。」__ 于是群臣各言利害，久之不决。坚曰：__「此所谓筑室道旁，无时可成。吾当内断于心耳！」__ 

---

![](assets/audios/104/107.mp3)

群臣皆出，独留阳平公融，谓之曰：__「自古定大事者，不过一二臣而已。今众言纷纷，徒乱人意，吾当与汝决之。」__ 对曰：__「今伐晋有三难：天道不顺，一也；晋国无衅，二也；我数战兵疲，民有畏敌之心，三也。群臣言晋不可伐者，皆忠臣也，愿陛下听之。」__ 坚作色曰：__「汝亦如此，吾复何望！吾强兵百万，资仗如山；吾虽未为令主，亦非暗劣。乘累捷之势，击垂亡之国，何患不克，岂可复留此残寇，使长为国家之忧哉！」__ 融泣曰：__「晋未可灭，昭然甚明。今劳师大举，恐无万全之功。且臣之所忧，不止于此。陛下宠育鲜卑、羌、羯，布满畿甸，此属皆我之深仇。太子独与弱卒数万留守京师，臣惧有不虞之变生于腹心肘掖，不可悔也。臣之顽愚，诚不足采；王景略一时英杰，陛下常比之诸葛武侯，独不记其临没之言乎！」__ 坚不听。

---

![](assets/audios/104/108.mp3)

是朝臣进谏者众，坚曰：__「以吾击晋，校其强弱之势，犹疾风之扫秋叶，而朝廷内外皆言不可，诚吾所不解也！」__ 

---

![](assets/audios/104/109.mp3)

太子宏曰：__「今岁在吴分，又晋君无罪，若大举不捷，恐威名外挫，财力内竭，此群下所以疑也！」__ 坚曰：__「昔吾灭燕，亦犯岁而捷，天道固难知也。秦灭六国，六国之君岂皆暴虐乎！」__ 

---

![](assets/audios/104/110.mp3)

冠军、京兆尹慕容垂言于坚曰：__「弱并于强，小并于大，此理势自然，非难知也。以陛下神武应期，威加海外，虎旅百万，韩、白满朝，而蕞尔江南，独违王命，岂可复留之以遗子孙哉！《诗》云：‘谋夫孔多，是用不集。’陛下断自圣心足矣，何必广询朝众！晋武平吴，所仗者张、杜二三臣而已，若从朝众之言，岂有混壹之功乎！」__ 坚大悦，曰：__「与吾共定天下者，独卿而已。」__ 赐帛五百匹。

---

![](assets/audios/104/111.mp3)

坚锐意欲取江东，寝不能旦。阳平公融谏曰：__「‘知足不辱，知止不殆。’自古穷兵极武，未有不亡者。且国家本戎狄也，正朔会不归人。江东虽微弱仅存，然中华正统，天意必不绝之。」__ 坚曰：__「帝王历数，岂有常邪！惟德之所在耳！刘禅岂非汉之苗裔邪，终为魏所灭。汝所以不如吾者，正病此不达变通耳！」__ 

---

![](assets/audios/104/112.mp3)

坚素信重沙门道安，群臣使道安乘间进言。十一月，坚与道安同辇游于东苑，坚曰：__「朕将与公南游吴、越，泛长江，临沧海，不亦乐乎！」__ 安曰：__「陛下应天御世，居中土而制四维，自足比隆尧、舜，何必栉风沐雨，经略遐方乎！且东南卑湿，沴气易构，虞舜游而不归，大禹往而不复。何足以上劳大驾也！」__ 坚曰：__「天生烝民，而树之君，使司牧之，朕岂敢惮劳，使彼一方独不被泽乎！必如公言，是古之帝王皆无征伐也！」__ 道安曰：__「必不得已，陛下宜驻跸洛阳，遣使者奉尺书于前，诸将总六师于后，彼必稽首入臣，不必亲涉江、淮也。」__ 坚不听。

---

![](assets/audios/104/113.mp3)

坚所幸张夫人谏曰：__「妾闻天地之生万物，圣王之治天下，皆因其自然而顺之，故功无不成。是以黄帝服牛乘马，因其性也；禹浚九川，障九泽，因其势也；后稷播殖百谷，因其时也；汤、武帅天下而攻桀、纣，因其心也。皆有因则成，无因则败。今朝野之人皆言晋不可伐，陛下独决意行之，妾不知陛下何所因也。《书》曰：‘天聪明自我民聪明。’天犹因民，而况人乎！妾又闻王者出师，必上观天道，下顺人心。今人心既不然矣，请验之天道。谚云：‘鸡夜鸣者不利行师，犬群嗥者宫室将空，兵动马惊，军败不归。’自秋、冬以来，众鸡夜鸣，群犬哀嗥，厩马多惊，武库兵器自动有声，此皆非出师之祥也。」__ 坚曰：__「军旅之事，非妇人所当预也！」__ 

---

![](assets/audios/104/114.mp3)

坚幼子中山公诜最有宠，亦谏曰：__「臣闻国之兴亡，系贤人之用舍。今阳平公，国之谋主，而陛下违之；晋有谢安、桓冲，而陛下伐之，臣窃惑之。」__ 坚曰：__「天下大事，孺子安知！」__ 

---

![](assets/audios/104/115.mp3)

秦刘兰讨蝗，经秋冬不能灭。十二月，有司奏请征兰下廷尉。秦王坚曰：__「灾降自天，非人力所能除，此由朕之失政，兰何罪乎？」__ 是岁，秦大熟，上田亩收七十石，下者三十石，蝗不出幽州境，不食麻豆，上田亩收百石，下者五十石。
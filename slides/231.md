---
marp: true
title: 唐纪 第四十七章 唐纪四十七
theme: uncover
paginate: true
---

# 唐纪 第四十七章 唐纪四十七

---

![](assets/audios/231/1.mp3)

起阏逢困敦五月，尽旃蒙赤奋若七月，凡一年有奇。

---

## 德宗神武圣文皇帝六兴元元年（甲子，公元七八四年）

---

![](assets/audios/231/3.mp3)

五月，盐铁判官万年王绍以江、淮缯帛来至，上命先给将士，然后御衫。韩滉欲遣使献绫罗四十担诣行在，幕僚何士干请行，滉喜曰：__「君能相为行，请今日过江。」__ 士干许诺，归别家，则家之薪米储偫已罗门庭矣；登舟，则资装器用已充舟中矣。下至厕筹，滉皆手笔记列，无不周备。每担夫，与白金一版置腰间。又运米百艘以饷李晟，自负囊米至舟中，将佐争举之，须臾而毕。艘置五弩手以为防援，有寇则叩舷相警，五百弩已彀矣。比至渭桥，资不敢近。时关中兵荒，米斗直钱五百，及滉米至，减五之四。滉为人强力严毅，自奉俭素，夫人常衣绢裙，破，然后易。

---

![](assets/audios/231/4.mp3)

吐蕃既破韩旻等，大掠而去。朱泚使田希鉴厚以金帛赂之，吐蕃受之。韩游瑰以闻。浑瑊又奏：__「尚结赞屡遣人约刻日共取长安，既而不至。闻其众今春大疫，近已引兵去。」__ 上以李晟、浑瑊兵少，欲倚吐蕃以复京城，闻其去，甚忧之，以问陆贽。贽以为吐蕃贪狡，有害无益，得其引去，实可欣贺。乃上奏，其略曰：__「吐蕃迁延观望，翻覆多端，深入郊畿，阴受贼使，致令群帅进退忧虞：欲舍之独前，则虑其怀怨乘蹑；欲待之合势，则若其失信稽延。戎若未归，寇终不灭。」__ 又曰：__「将帅意陛下不见信任，且患蕃戎之夺其功；士卒恐陛下不恤旧劳，而畏蕃戎之专其利；贼党惧蕃戎之胜，不死则悉遗人禽；百姓畏蕃戎之来，有财必尽为所掠。是以顺于王化者其心不得不怠，陷于寇境者其势不得不坚。

---

![](assets/audios/231/5.mp3)

又曰：__「今怀光别保蒲、绛，吐蕃远避封疆，形势既分，腹背无患，瑊、晟诸帅，才力得伸。」__ 又曰：__「但愿陛下慎于抚接，勤于砥砺，中兴大业，旬月可期，不宜尚眷眷于犬羊之群，以失将士之情也。」__ 上复使谓贽曰：__「卿言吐蕃形势甚善，然瑊、晟诸军当议规画，今其进取。朕欲遣使宣慰，卿宜审细条疏以闻。」__ 贽以为：__「贤君选将，委任责成，故能有功。况今秦、梁千里，兵势无常，遥为规画，未必合宜。彼违命则失君威，从命则害军事，进退羁碍，难以成功。不若假以便宜之权，待以殊常之赏，则将帅感悦，智勇得伸。」__ 乃上奏，其略曰：__「锋镝交于原野而决策于九重之中，机会变于斯须而定计于千里之外，用舍相碍，否臧皆凶。上有掣肘之讥，下无死馁之志。」__ 又曰：__「传闻与指实不同，悬算与临事有异。

---

![](assets/audios/231/6.mp3)

又曰：__「设使其中或有肆情干命者，陛下能于此时戮其违诏之罪乎？是则违命者既不果行罚，从命者又未必合宜，徒费空言，只劳睿虑，匪惟无益，其损实多。」__ 又曰：__「君上之权，特异臣下，惟不自用，乃能用人。」__ 

---

![](assets/audios/231/7.mp3)

癸酉，泾王侹薨。

---

![](assets/audios/231/8.mp3)

徐、海、沂、密观察使高承宗卒，甲戌，使其子明应知军事。

---

![](assets/audios/231/9.mp3)

乙亥，李抱真、王武俊距贝州三十里而军。朱滔闻两军将至，急召马寔，寔昼夜兼行赴之。或谓滔曰：__「武俊善野战，不可当其锋，宜徙营稍前逼之，使回纥绝其粮道。我坐食德、棣之餫，依营而陈，利则进攻，否则入保，待其饥疲，然后可制也。」__ 滔疑未决。会马寔军至，滔命明日出战。寔言：__「军士冒暑困惫，请休息数日乃战。」__ 

---

![](assets/audios/231/10.mp3)

常侍杨布、将军蔡雄引回纥达干见滔，达干曰：__「回纥在国与邻国战，常以五百骑破邻国数千骑，如扫叶耳。今受大王金帛、牛酒前后无算，思为大王立效，此其时矣。明日，愿大王驻马高丘，观回纥为大王翦武俊之骑，使匹马不返。」__ 布、雄曰：__「大王英略盖世，举燕、蓟全军，将扫河南，清关中，今见小敌豫不击，失远近之望，将何以成霸业乎！达干请战是也。」__ 滔喜，遂决意出战。丙子旦，武俊遣其兵马使赵琳将五百骑伏于桑林，抱真列方陈于后，武俊引骑兵居前，自当回纥。回纥纵兵冲之，武俊命其骑控马避之。回纥突出其后，将还，武俊乃纵兵击之，赵琳自林中出横击之，回纥败走。武俊急追之，滔骑兵亦走，自践其步陈，步骑皆东奔，滔不能制，遂走趣其营，抱真、武俊合兵追击之。

---

![](assets/audios/231/11.mp3)

滔引三万人出战，死者万余人，逃溃者亦万余人，滔才与数千人入营坚守。会日暮，昏雾，两军不能进，抱真军其营之西北，武俊军其东北。滔夜焚营，引兵出南门，趣德州遁去，委弃所掠资货山积。两军以雾，不能追也。滔杀杨布、蔡雄而归幽州，心既内惭，又恐范阳留守刘怦因败图己。怦悉发留守兵夹道二十里，具仪仗，迎之入府，相对悲喜，时人多之。

---

![](assets/audios/231/12.mp3)

初，张孝忠以易州归国，诏以孝忠为义武节度使，以易、定、沧三州隶之。沧州刺史李固烈，李惟岳之妻兄也，请归恒州，孝忠遣押牙安喜程华交其州事。固烈悉取军府绫、缣、珍货数十车，将行，军士大噪曰：__「刺史扫府库之实以行，将士于后饥寒，奈何！」__ 遂杀固烈，屠其家。程华闻乱，自窦逃出，乱兵求得之，请知州事。华不得已，从之。孝忠闻之，即版华摄沧州刺史。华素宽厚，推心以待将士，将士安之。

---

![](assets/audios/231/13.mp3)

会朱滔、王武俊叛，更遣人招华，华皆不从。时孝忠在定州，自沧如定，必过瀛州，瀛隶朱滔，道路阻涩。沧州录事参军李宇说华，表陈利害，请别为一军，华从之，遣宇奉表诣行在。上即以华为沧州刺史、横海军副大使、知节度事，赐名日华，令日华岁供义武租钱十二万缗。王武俊又使人说诱之，时军中乏马，日华绐使者曰：__「王大夫必欲相属，当以二百骑相助。」__ 武俊给之，日华悉留其马，遣其士归。武俊怒，而方与马燧等相拒，不能攻取，日华由是获全。及武俊归国，日华乃遣人谢过，偿其马价，且赂之。武俊喜，复与交好。

---

![](assets/audios/231/14.mp3)

庚寅，李晟大陈兵，谕以收复京城。先是，姚令言等屡遣谍人觇晟进军之期，皆为逻骑所获。晟引示以所陈兵，谓曰：__「归语诸贼，努力固守，勿不忠于贼也！」__ 皆饮之酒，给钱而纵之。遂引兵至通化门外，曜武而还，贼不敢出。晟召诸将，问兵所从入，皆请__「先取外城，据坊市，然后北攻宫阙。」__ 晟曰：__「坊市狭隘，贼若伏兵格斗，居人惊乱，非官军之利也。今贼重兵皆聚苑中，不若自苑北攻之，溃其腹心，贼必奔亡。如此，则宫阙不残，坊市无扰，策之上者也！」__ 诸将皆曰：__「善！」__ 乃牒浑瑊及镇国节度使骆元光、商州节度使尚可孤，刻期集于城下，壬辰，尚可孤败泚将仇敬忠于蓝田西，斩之。乙未，李晟移军于光泰门外米仓村。

---

![](assets/audios/231/15.mp3)

申，晟方自临筑垒，泚骁将张庭芝、李希傅引兵大至，晟谓诸将曰：__「始吾忧贼潜匿不出，今来送死，此天赞我，不可失也！」__ 命副元帅兵马使吴诜等纵兵击之。时华州营在北，兵少，贼并力攻之，晟命牙前将李演等帅精兵救之。演等力战，贼败走。演等追之，乘胜入光泰门，再战，又破之。会夜，晟敛兵还。贼余众走入白华门，夜，闻恸哭。希傅，希烈之弟也。丁酉，晟复出兵，诸将请待西师至，夹攻之。晟曰：__「贼数败，已破胆，不乘胜取之，使其成备，非计也。」__ 贼又出战，官军屡捷。骆元光败泚众于浐西。戊戌，晟陈兵于光泰门外，使李演及牙前兵马使王佖将骑兵，牙前将史万顷将步兵，直抵苑墙神{鹿加}村。晟先使人夜开苑墙二百余步，比演等至，贼已树栅塞之，自栅中刺射官军，官军不得进。

---

![](assets/audios/231/16.mp3)

怒，叱诸将曰：__「纵贼如此，吾先斩公辈矣！」__ 万顷惧，帅众先进，拔栅而入，佖、演引骑兵继之，贼众大溃，诸军分道并入。姚令言等犹力战，晟命决胜军使唐良臣等步骑蹙之，且战且前，凡十余合，贼不能支。至白华门，有贼数千骑出官军之背，晟帅百余骑回御之，左右呼曰：__「相公来！」__ 贼皆惊溃。先是，泚遣张光晟将兵五千屯九曲，去东渭桥十余里，光晟密输款于晟。及泚败，光晟劝泚出亡。泚乃与姚令言帅余众西走，犹近万人。光晟送泚出城，还，降于晟。晟遣兵马使田子奇以骑兵追泚。晟顿含元殿前，舍于右金吾仗，令诸军曰：__「晟赖将士之力，克清宫禁。长安士庶，久陷贼庭，若小有震惊，非吊民伐罪之意。晟与公等室家相见非晚，五日内无得通家信。」__ 命京兆尹李齐运等安慰居人。

---

![](assets/audios/231/17.mp3)

大将高明曜取贼妓，尚可孤军士擅取贼马，晟皆斩之，军中股栗。公私安堵，秋毫无犯，远坊有经宿乃知官军入城者。是日，浑瑊、戴休颜、韩游瑰亦克咸阳，败贼三千余众，闻泚西走，分兵邀之。

---

![](assets/audios/231/18.mp3)

己亥，晟使京西兵马使孟涉顿白华门，尚可孤屯望仙门，骆元光屯章敬寺，晟以牙前三千人屯安国寺，以镇京城。斩泚党李希倩、敬釭、彭偃等八人于市。

---

![](assets/audios/231/19.mp3)

王武俊既破朱滔，还恒州，表让幽州、卢龙节度使，上许之。

---

![](assets/audios/231/20.mp3)

六月，癸卯，李晟遣掌书记吴人于公异作露布上行在曰：__「臣已肃清宫禁，祗谒寝园，钟虡不移，庙貌如故。」__ 上泣下曰：__「天生李晟，以为社稷，非为朕也。」__ 晟在渭桥，荧惑守岁，久之乃退，宾佐皆贺，曰：__「荧惑退舍，皇家之福也！宜速进兵。」__ 晟曰：__「天子野次，臣下知死敌而已。天象高远，谁得知之！」__ 既克长安，乃谓之曰：__「曏非相拒也，吾闻五星赢、缩无常，万一复来守岁，吾军不战自溃矣！」__ 皆谢曰：__「非所及也！」__ 

---

![](assets/audios/231/21.mp3)

朱泚将奔吐蕃，其众随道散亡，比至泾州，才百余骑。田希鉴闭门拒之，泚谓之曰：__「汝之节，吾所授也。奈何临危相负！」__ 使焚其门。希鉴取节投火中曰：__「还汝节！」__ 泚众皆哭。泾卒遂杀姚令言，诣希鉴降。泚独与范阳亲兵及宗族、宾客北趣驿马关，宁州刺史夏侯英拒之。至彭原西城屯，其将梁庭芬射泚坠坑中，韩旻等斩之，诣泾州降。源休、李子平奔凤翔，李楚琳斩之，皆传首行在。

---

![](assets/audios/231/22.mp3)

上命陆贽草诏赐浑瑊，使访求奉天所失裹头内人。贽上奏，以为：__「今巨盗始平，疲瘵之民，疮痍之卒，尚未循拊，而首访妇人，非所以副惟新之望也。谋始尽善，克终已稀；始而不谋，终则何有！所赐瑊诏，未敢承旨。」__ 上遂不降诏，竟遣中使求之。乙巳，诏吏部侍郎班宏充宣慰使，劳问将士，抚慰蒸黎。两午，李晟斩文武官受朱泚宠任者崔宣、洪经纶等十余人，又表守节不屈者刘乃、蒋沇等。己酉，以李晟为司徒、中书令，骆元光、尚可孤各迁官有差，以检校御史中丞田希鉴为泾原节度使。

---

![](assets/audios/231/23.mp3)

诏改梁州为兴元府。

---

![](assets/audios/231/24.mp3)

甲寅，以浑瑊为侍中，韩游瑰、戴休颜各迁官有差。

---

![](assets/audios/231/25.mp3)

朱泚之败也，李忠臣奔樊川，擒获，丙辰，斩之。

---

![](assets/audios/231/26.mp3)

上问陆贽：__「今至凤翔有迎驾诸军。形势甚盛，欲因此遣人代李楚琳，何如？」__ 贽上奏，以为：__「如此则事同胁执，以言乎除乱则不武，以言乎务理则不诚，用是时巡，后将安入！议者或谓之权，臣窃未谕其理。未权之为义，取类权衡，今辇路所经，首行胁夺，易一帅而亏万乘之义，得一方而结四海之疑，乃是重其所轻而轻其所重，谓之权也，不亦反乎！以反道为权，以任数为智，君上行之必失众，臣下用之必陷身，历代之所以多丧乱而长奸邪，由此误也。不如俟奠枕京邑，征授一官，彼喜于恩宥，将奔走不暇，安敢辄有旅拒，复劳诛锄哉！」__ 戊午，车驾发汉中。

---

![](assets/audios/231/27.mp3)

李晟综理长安以备百司，自请至凤翔迎扈，上不许。内常侍尹元贞奉使同华，辄诣河中招谕李怀光。晟奏：__「元贞矫制擅赦元恶，请理其罪！」__ 

---

![](assets/audios/231/28.mp3)

秋，七月，丙子，车驾至凤翔，斩乔琳、蒋镇、张光晟等。李晟以光晟虽臣贼，而灭贼亦颇有力，欲全之，上不许。

---

![](assets/audios/231/29.mp3)

副元帅判官高郢数劝李怀光归款，怀光遣其子璀诣行在谢罪，请束身归朝。庚辰，诏遣给事中孔巢父赍先除怀光太子太保敕诣河中宣慰，朔方将士悉复官爵如故。

---

![](assets/audios/231/30.mp3)

壬午，车驾至长安，浑瑊、韩游瑰、戴休颜以其众扈从，李晟、骆元光、尚可孤以其众奉迎，步骑十余万，旌旗数十里，晟谒见上于三桥，先贺平贼，后谢收复之晚，伏路左请罪。上驻马慰抚，为之掩涕，命左右扶上马。至宫，每闲日，辄宴勋臣，赏赐丰渥。李晟为之首，浑瑊次之，诸将相又次之。

---

![](assets/audios/231/31.mp3)

曹王皋遣其将伊慎、王锷围安州，李希烈遣其甥刘戒虚将步骑八千救之。皋遣别将李伯潜逆击之于应山，斩首千余级。生擒戒虚，徇于城下，安州遂降。以伊慎为安州刺史，又击希烈将康叔夜于厉乡，走之。

---

![](assets/audios/231/32.mp3)

丁亥，孔巢父至河中，李怀光素服待罪，巢父不之止。怀光左右多胡人，皆叹曰：__「太尉无官矣！」__ 巢父又宣言于众曰：__「军中谁可代太尉领军者？」__ 于是怀光左右发怒喧噪。宣诏未毕，众杀巢父及中使啖守盈，怀光亦不之止，复治兵为拒守之备。辛卯，赦天下。

---

![](assets/audios/231/33.mp3)

初，肃宗在灵武，上为奉节王，学文于李泌。代宗之世，泌居蓬莱书院，上为太子，亦与之游。及上在兴元，泌为杭州刺史，上急诏征之，与睦州刺史杜亚俱诣行在。乙未，以泌为左散骑常侍，亚为刑部侍郎，命泌日直西省以候对，朝野皆属目附之。上问泌：__「河中密迩京城，朔方兵素称精锐，如达奚小俊等皆万人敌，朕昼夕忧之，奈何？」__ 对曰：__「天下事甚有可忧者，若惟河中，不足忧也。夫料敌者，料将不料兵。今怀光，将也；小俊之徒乃兵耳，何足为意！怀光既解奉天之围，视朱泚垂亡之虏不能取，乃与之连和，使李晟得取以为功。今陛下已还宫阙，怀光不束身归罪，乃虐杀使臣，鼠伏河中，如梦魇之人耳！但恐不日为帐下所枭，使诸将无以藉手也。」__ 初，上发吐蕃以讨朱泚。许成功以伊西、北庭之地与之。

---

![](assets/audios/231/34.mp3)

泚诛，吐蕃来求地，上欲召两镇节度使郭昕、李元忠还朝，以其地与之。李泌曰：__「安西、北庭，人性骁悍，控制西域五十七国及十姓突厥，又分吐蕃之势，使不得并兵东侵，奈何拱手与之！且两镇之人，势孤地远，尽忠竭力，为国家固守近二十年，诚可哀怜。一旦弃之以与戎狄，彼其心必深怨中国，它日从吐蕃入寇，如报私仇矣。况日者吐蕃观望不进，阴持两端，大掠武功，受赂而去，何功之有！」__ 众议亦以为然，上遂不与。

---

![](assets/audios/231/35.mp3)

李希烈闻李希倩伏诛，忿怒，八月，壬寅，遣中使至蔡州杀颜真卿。中使曰：__「有敕。」__ 真卿再拜。中使曰：__「今赐卿死。」__ 真卿曰：__「老臣无状，罪当死，不知使者几日发长安？」__ 使者曰：__「自大梁来，非长安也。」__ 真卿曰：__「然则贼耳，何谓敕邪！」__ 遂缢杀之。

---

![](assets/audios/231/36.mp3)

李晟以泾州倚边，屡害军帅，常为乱根，奏请往理不用命者，力田积粟以攘吐蕃。癸卯，以晟兼凤翔、陇右节度等使及四镇、北庭、泾原行营副元帅，进爵西平王。时李楚琳入朝，晟请与俱至凤翔斩之，以惩逆乱。上以新复京师，务安反仄，不许。先是，上命浑瑊、骆元光讨李怀光军于同州，怀光遣其将徐庭光以精卒六千军于长春宫以拒之，瑊等数为所败，不能进。时度支用度不给，议者多请赦怀光，上不许。李怀光遣其妹婿要廷珍守晋州，牙将毛朝易攵守隰州，郑抗守慈州，马燧皆遣人说下之。上乃加浑瑊河中、绛州节度使，充河中、同华、陕虢行营副元帅，加马燧奉诚军、晋、慈、隰节度使，充管内诸军行营副元帅，与镇国节度使骆元光、鄜坊节度使唐朝臣合兵讨怀光。

---

![](assets/audios/231/37.mp3)

，王武俊急攻康日知于赵州，马燧奏请诏武俊与李抱真同击朱滔，以深、赵隶武俊，改日知为晋、慈、隰节度使，上从之。日知未至而三州降燧，故上使燧兼领之。燧表让三州于日知，且言因降而授，恐后有功者，踵以为常，上嘉而许之。燧遣使迎日知。既至，籍府库而归之。

---

![](assets/audios/231/38.mp3)

甲辰，以凤翔节度使李楚琳为左金吾大将军。

---

![](assets/audios/231/39.mp3)

丙午，加浑瑊朔方行营元帅。

---

![](assets/audios/231/40.mp3)

李晟至凤翔，治杀张镒之罪，斩裨将王斌等十余人。

---

![](assets/audios/231/41.mp3)

朱滔为王武俊所攻，殆不能军，上表待罪。

---

![](assets/audios/231/42.mp3)

癸未，马燧将步骑三万攻绛州。

---

![](assets/audios/231/43.mp3)

度支以李怀光所部将士数万与怀光同反，不给冬衣，上曰：__「朔方军累代忠义，今为怀光所制耳，将士何罪！」__ 冬，十月，已亥，诏：__「朔方及诸军在怀光所者，冬衣及赏钱皆当别贮，俟道路稍通，即时给之。」__ 

---

![](assets/audios/231/44.mp3)

李勉累表乞自贬，辛丑，罢勉都统、节度使，其检校司徒、同平章事如故。

---

![](assets/audios/231/45.mp3)

丙辰，李怀光将阎晏寇同州，官军败于沙苑。诏征邠州之军，韩游瑰将甲士六千赴之。

---

![](assets/audios/231/46.mp3)

乙丑，马燧拔绛州，分兵取闻喜、万泉、虞乡、永乐、猗氏。

---

![](assets/audios/231/47.mp3)

初，鱼朝恩既诛，代宗不复使宦官典兵。上即位，悉以禁兵委白志贞，志贞得罪，上复以宦官窦文场代之，从幸山南，两军稍集。上还长安，颇忌宿将握兵多者，稍稍罢之。戊辰，以文场监神策军左厢兵马使，王希迁监石厢兵马使，始令宦官分典禁旅。

---

![](assets/audios/231/48.mp3)

闰月，丙子，以泾原节度使田希鉴为卫尉卿。李晟初至凤翔，希鉴遣使参候，晟谓使者曰：__「泾州逼近吐蕃，万一入寇，州兵能独御之乎？欲遣兵防援，又未知田尚书意。」__ 使者归，以告希鉴，希鉴果请援兵，晟遣腹心将彭令英等戍泾州。晟寻托巡边诣泾州，希鉴出迎，晟与之并辔而入，道旧结欢。希鉴妻李氏，以叔父事晟，晟谓之田郎。晟命具三日食，曰：__「巡抚毕，即还凤翔。」__ 希鉴不复疑。晟置宴，希鉴与将佐俱诣晟营。晟伏甲于外庑，既食而饮，彭令英引泾州诸将下堂。晟曰：__「我与汝曹久别，各宜自言姓名。」__ 于是得为乱者石奇等三十余人，让之曰：__「汝曹屡为逆乱，残害忠良，固天地所不容！」__ 悉引出，斩之。希鉴尚在座，晟顾曰：__「田郎亦不得无过，以亲知之故，当使身首得完。」__ 希鉴曰：__「唯。

---

![](assets/audios/231/49.mp3)

遂引出，缢杀之，并其子萼。晟入其营，谕以诛希鉴之意，众股栗，无敢动者。

---

![](assets/audios/231/50.mp3)

李希烈遣其将翟崇晖悉众围陈州，久之，不克。李澄知大梁兵少，不能制滑州，遂焚希烈所授旌节，誓众归国。甲午，以澄为汴滑节度使。

---

![](assets/audios/231/51.mp3)

宋亳节度使刘洽遣马步都虞候刘昌与陇右、幽州行营节度使曲环等将兵三万救陈州，十一月，癸卯，败翟崇晖于州西，斩首三万五千级，擒崇晖以献。乘胜进攻汴州，李希烈惧，奔归蔡州。李澄引兵趣汴州，至城北，恇怯不敢进。刘洽兵至成东。戊午，李希烈守将田怀珍开门纳之。明日，澄入，舍于浚仪。两军之士，日有忿阋。会希烈郑州守将孙液降于澄，澄引兵屯郑州。诏以都统司马宝鼎薛珏为汴州刺史。李勉至长安，素服待罪。议者多以__「勉失守大梁，不应尚为相。」__ 李泌言于上曰：__「李勉公忠雅正，而用兵非其所长。乃大梁不守，将士弃妻子而从之者殆二万人，足以见其得众心矣。且刘洽出勉麾下，勉至睢阳，悉举其众以授之，卒平大梁，亦勉之功也。」__ 上乃命勉复其位。议者又言：__「韩滉闻銮舆在外，聚兵修石头城，阴蓄异志。

---

![](assets/audios/231/52.mp3)

上疑之，以问李泌，对曰：__「滉公忠清俭，自车驾在外，滉贡献不绝。且镇抚江东十五州，盗贼不起，皆滉之力也。所以修石头城者，滉见中原板荡，谓陛下将有永嘉之行，为迎扈之备耳。此乃人臣忠笃之虑，奈何更以为罪乎！滉性刚严，不附权贵，故多谤毁，愿陛下察之，臣敢保其无它。」__ 上曰：__「外议汹汹，章奏如麻，卿弗闻乎？」__ 对曰：__「臣固闻之。其子皋为考功员外郎，今不敢归省其亲，正以谤语沸腾故也。」__ 上曰：__「其子犹惧如此，卿奈何保之？」__ 对曰：__「滉之用心，臣知之至熟。愿上章明其无它，乞宣示中书，使朝众皆知之。」__ 上曰：__「朕方欲用卿，人亦何易可保！慎勿违众，恐并为卿累也。」__ 泌退，遂上章，请以百口保滉。它日，上谓泌曰：__「卿竟上章，已为卿留中。

---

![](assets/audios/231/53.mp3)

知卿与滉亲旧，岂得不自爱其身乎！」__ 对曰：__「臣岂肯私于亲旧以负陛下！顾滉实无异心，臣之上章，以为朝廷，非为身也。」__ 上曰：__「如何其为朝廷？」__ 对曰：__「今天下旱、蝗，关中米斗千钱，仓廪耗竭，而江东丰稔。愿陛下早下臣章以解朝众之惑，面谕韩皋使之归觐，令滉感谢无自疑之心，速运粮储，岂非为朝廷邪？」__ 上曰：__「善！朕深谕之矣。」__ 即下泌章，令韩皋谒告归觐，面赐绯衣，谕以__「卿父比有谤言，朕今知其所以，释然不复信矣。」__ 因言：__「关中乏粮，归语卿父，宜速致之。」__ 皋至润州，滉感悦流涕，即日，自临水滨发米百万斛，听皋留五日即还朝。皋别其母，啼声闻于外。滉怒，召出，挞之，自送至江上，冒风涛而遣之。既而陈少游闻滉贡米，亦贡二十万斛。

---

![](assets/audios/231/54.mp3)

谓李泌曰：__「韩滉乃能化陈少游亦贡米矣！」__ 对曰：__「岂惟少游，诸道将争入贡矣！」__ 

---

![](assets/audios/231/55.mp3)

吏部尚书、同平章事萧复奉使自江、淮还，与李勉、卢翰、刘从一俱见上。勉等退，复独留，言于上曰：__「陈少游任兼将相，首败臣节，韦皋幕府下僚，独建忠义，请以皋代少游镇淮南，使善恶着明。上然之。寻遣中使马钦绪揖刘从一附耳语而去。诸相还合。从一诣复曰：__「钦绪宣旨，令从一与公议朝来所言事，即奏行之，勿令李、卢知。敢问何事也？」__ 复曰：__「唐、虞黜陟，岳牧佥谐。爵人于朝，与士共之。使李、卢不堪为相，则罢之。既在相位，朝廷政事，安得不与之同议而独隐此一事乎！此最当今之大弊，朝来主上已有斯言，复已面陈其不可，不谓圣意尚尔。复不惜与公奏行之，但恐浸以成俗，未敢以告。」__ 竟不以事语从一。从一奏之，上愈不悦，复乃上表辞位，乙丑，罢为左庶子。

---

![](assets/audios/231/56.mp3)

洽克汴州，得《李希烈起居注》，云__「某月日，陈少游上表归顺。」__ 少游闻之惭惧，发疾，十二月，乙亥，薨。赠太尉，赙祭如常仪。淮南大将王韶欲自为留后，令将士推己知军事，且欲大掠。韩滉遣使谓之曰：__「汝敢为乱，吾即日全军渡江诛汝矣！」__ 韶等惧而让。上闻之喜，谓李泌曰：__「滉不惟安江东，又能安淮南，真大臣之器，卿可谓知人！」__ 庚辰，加滉平章事，江淮转运使。滉运江、淮粟帛入贡府，无虚月，韩廷赖之，使者劳问相继，恩遇始深矣。

---

![](assets/audios/231/57.mp3)

是岁蝗遍远近，草木无遗，惟不食稻，大饥，道殣相望。

---

## 德宗神武圣文皇帝六贞元元年（乙丑，公元七八五年）

---

![](assets/audios/231/59.mp3)

春，正月，丁酉朔，赦天下，改元。

---

![](assets/audios/231/60.mp3)

癸丑，赠颜真卿司徒，谥曰文忠。

---

![](assets/audios/231/61.mp3)

新州司马卢杞遇赦，移吉州长史，谓人曰：__「吾必再入。」__ 未几，上果用为饶州刺史。给事中袁高应草制，执以白卢翰、刘从一曰：__「卢杞作相，致銮舆播迁，海内疮痍，奈何遽迁大郡！愿相公执奏。」__ 翰等不从，更命它舍人草制。乙卯，制出，高执之不下，且奏：__「杞极恶穷凶，百辟疾之若仇，六军思食其肉，何可复用！」__ 上不听。补阙陈京、赵需等上疏曰：__「杞三年擅权，百揆失叙，天地神只所知，华夏、蛮夷同弃。倘加巨奸之宠，必失万姓之心。」__ 丁巳，袁高复于正牙论奏。上曰：__「杞已再更赦。」__ 高曰：__「赦者止原其罪，不可为刺史。」__ 陈京等亦争之不已，曰：__「杞之执政，百官常如兵在其颈，今复用之，则奸党皆唾掌而起。」__ 上大怒，左右辟易，谏者稍引却，京顾曰：__「赵需等勿退，此国大事，当以死争之。」__ 上怒稍解。

---

![](assets/audios/231/62.mp3)

午，上谓宰相：__「与杞小州刺史，可乎？」__ 李勉曰：__「陛下欲与之，虽大州亦可，其如天下失望何！」__ 壬戌，以杞为澧州别驾。使谓袁高曰：__「朕徐思卿言，诚为至当。」__ 又谓李泌曰：__「朕已可袁高所奏。」__ 泌曰：__「累日外人窃议，比陛下于桓、灵；今承德音，乃尧、舜之不逮也！」__ 上悦。杞竟卒于澧州。高，恕己之孙也。

---

![](assets/audios/231/63.mp3)

三月，李希烈陷邓州。

---

![](assets/audios/231/64.mp3)

戊午，以汴滑节度使李澄为郑滑节度使。

---

![](assets/audios/231/65.mp3)

以代宗女嘉诚公主妻田绪。

---

![](assets/audios/231/66.mp3)

李怀光都虞候吕鸣岳密通款于马燧，事泄，怀光杀之，屠其家。事连幕僚高郢、李鄘，怀光集将士而责之，郢、鄘抗言逆顺，无所惭隐，怀光囚之。鄘，邕之侄孙也。马燧军于宝鼎，败怀光兵于陶城，斩首万余级，分兵会浑瑊，逼河中。

---

![](assets/audios/231/67.mp3)

夏，四月，丁丑，以曹王皋为荆南节度，李希烈将李思登以随州降之。

---

![](assets/audios/231/68.mp3)

壬午，马燧、浑瑊破李怀光兵于长春宫南，遂掘堑围宫城。怀光诸将相继来降。诏以燧、瑊为招扶使。

---

![](assets/audios/231/69.mp3)

五月，丙申，刘洽更名玄佐。

---

![](assets/audios/231/70.mp3)

韩游瑰请兵于浑瑊，共取朝邑。李怀光将阎晏欲争之，士卒指邠军曰：__「彼非吾父兄，则吾子弟，奈何以白刃相向乎！」__ 语甚嚣。晏遽引兵去。怀光知众心不从，乃诈称欲归国，聚货财，饰车马，运俟路通入贡，由是得复逾旬月。

---

![](assets/audios/231/71.mp3)

六月，辛巳，以刘玄佐兼汴州刺史。

---

![](assets/audios/231/72.mp3)

辛卯，以金吾大将军韦皋为西川节度使。

---

![](assets/audios/231/73.mp3)

朱滔病死，将士奉前涿州刺史刘怦知军事。

---

![](assets/audios/231/74.mp3)

时连年旱、蝗，度支资粮匮竭，言事者多请赦李怀光。李晟上言：__「赦怀光有五不可：河中距长安才三百里，同州当其冲，多兵则未为示信，少兵则不足提防，忽惊东偏，何以制之！一也；今赦怀光，必以晋、绛、慈、隰还之，浑瑊既无所诣，康日知又应迁移，土宇不安，何以奖励，二也；陛下连兵一年，讨除小丑，兵力未穷，遽赦其反逆之罪；今西有吐蕃，北有回纥，南有淮西，皆观我强弱，不谓陛下施德泽，爱黎元，乃谓兵屈于人而自罢耳，必竞起窥觎之心。三也；怀光既赦，则朔方将士皆应叙勋行赏，今府库方虚，赏不满望，是愈激之使叛，四也；既解河中，罢诸道兵，赏典不举，怨言必起，五也。今河中斗米五百，刍藁且尽，墙壁之间，饿殍甚众。

---

![](assets/audios/231/75.mp3)

其军中大将杀戮略尽，陛下敕诸道围守旬时，彼必有内溃之变，何必养腹心之疾，为他日之悔哉！」__ 又请发兵二万，自备资粮，独讨怀光。秋，七月，甲午朔，马燧自行营入朝，奏称：__「怀光凶逆尤甚，赦之无以令天下，愿更得一月粮，必为陛下平之。」__ 上许之。

---

![](assets/audios/231/76.mp3)

陕虢都知兵马使达奚抱晖鸩杀节度使张劝，代总军务，邀求旌节，且阴召李怀光将达奚小俊为援。上谓李泌曰：__「若蒲、陕连衡，则猝不可制。且抱晖据陕，则水陆之运皆绝矣。不得不烦卿一往。」__ 辛丑，以泌为陕虢都防御水陆运使。上欲以神策军送泌之官，问__「须几何人？」__ 对曰：__「陕城三面悬绝，攻之未可以岁月下也，臣请以单骑入之。」__ 上曰：__「单骑如何可入？」__ 对曰：__「陕城之人，不贯逆命，此特抱晖为恶耳。若以大兵临之，彼闭壁定矣。臣今单骑抵其近郊，彼举在兵则非敌，若遣小校来杀臣，未必不更为臣用也。且今河东全军屯安邑，马燧入朝，愿敕燧与臣同辞皆行，使陕人欲加害于臣，则畏河东移军讨之，此亦一势也。」__ 上曰：__「虽然，朕方大用卿，宁失陕州，不可失卿，当更使他人往耳。」__ 对曰：__「他人必不能入。

---

![](assets/audios/231/77.mp3)

事变之初，众心未定，故可出其不意，夺其奸谋。他人犹豫迁延，彼既成谋，则不得前矣。」__ 上许之。泌见陕州进奏官及将吏在长安者，语之曰：__「主上以陕、虢饥，故不授泌节而领运使，欲令督江、淮米以赈之耳。陕州行营在夏县，若抱晖可用，当使将之。有功，则赐旌节矣。」__ 抱晖觇者驰告之，抱晖稍自安。泌具以语白上曰：__「欲使其士卒思米，抱晖思节，必不害臣矣。」__ 上曰：__「善！」__ 戊申，泌与马燧俱辞行。庚戌，加泌陕虢观察使。泌出潼关，鄜坊节度使唐朝臣以步骑三千布于关外，曰：__「奉密诏送公至陕。」__ 泌曰：__「辞日奉进止，以便宜从事。此一人不可相蹑而来，来则吾不得入陕矣。」__ 唐臣以受诏不敢去，泌写宣以却之，因疾驱而前。抱晖不使将佐出迎，惟侦者相继。

---

![](assets/audios/231/78.mp3)

宿曲沃，将佐不俟抱晖之命来迎，泌笑曰：__「吾事济矣！」__ 去城十五里，抱晖亦出谒。泌称其摄事保完城隍之功，曰：__「军中烦言，不足介意。公等职事皆按堵如故。」__ 抱晖出而喜。泌既入城视事，宾佐有请屏人白事者。泌曰：__「易帅之际，军中烦言，乃其常理，泌到，自妥贴矣，不愿闻也。」__ 由是反仄者皆自安。泌但索簿书，治粮储。明日，召抱晖至宅，语之曰：__「吾非爱汝而不诛，恐自今有危疑之地，朝廷所命将帅皆不能入，故丐汝余生，汝为我赍版、币祭前使，慎无入关，自择安处，潜来取家，保无它也。」__ 泌之辞行也，上籍陕将预于乱者七十五人授泌，使诛之。泌既遣抱晖，日中，宣慰使至。泌奏__「已遣抱晖，余不足问。」__ 上复遣中使诣陕，必使诛之。泌不得已，械兵马使林滔等五人送京帅，恳请赦之。诏谪戍天德；岁余，竟杀之。

---

![](assets/audios/231/79.mp3)

抱晖遂亡命，不知所这。达奚小俊引兵至境，闻泌已入陕而还。

---

![](assets/audios/231/80.mp3)

壬子，以刘怦为幽州、卢龙节度使。

---

![](assets/audios/231/81.mp3)

大旱，灞、浐将竭，长安井皆无水。度支奏中外经费才支七旬。
---
marp: true
title: 唐纪 第五十六章 唐纪五十六
theme: uncover
paginate: true
---

# 唐纪 第五十六章 唐纪五十六

---

![](assets/audios/240/1.mp3)

起强圉作噩，尽屠维大渊献正月，凡二年有奇。

---

## 宪宗昭文章武大圣至神孝皇帝中之下元和十二年（丁酉，公元八一七年）

---

![](assets/audios/240/3.mp3)

春，正月，甲申，贬袁滋为抚州刺史。

---

![](assets/audios/240/4.mp3)

李愬至唐州，军中承丧败之余，士卒皆惮战，愬知之。有出迓者，愬谓之曰：__「天子知愬柔懦，能忍耻，故使来拊循尔曹。至于战攻进取，非吾事也。」__ 众信而安之。愬亲行视，士卒伤病者存恤之，不事威严。或以军政不肃为言，愬曰：__「吾非不知也。袁尚书专以恩惠怀贼，贼易之，闻吾至，必增备，故吾示之以不肃。彼必以吾为懦而懈惰，然后可图也。」__ 淮西人自以尝败高、袁二帅，轻愬名位素微，遂不为备。

---

![](assets/audios/240/5.mp3)

遣盐铁转运副使程异督财赋于江、淮。

---

![](assets/audios/240/6.mp3)

回鹘屡请尚公主，有司计其费近五百万缗，时中原方用兵，故上未之许。二月，辛卯朔，遣回鹘摩尼僧等归国，命宗正少卿李诚使回鹘谕意，以缓其期。

---

![](assets/audios/240/7.mp3)

李愬谋袭蔡州，表请益兵，诏以昭义、河中、鄜坊步骑二千给之。丁酉，愬遣十将马少良将十余骑巡逻，遇吴元济捉生虞候丁士良，与战，擒之。士良，元济骁将，常为东边患，众请刳其心，愬许之。既而召诘之，士良无惧色。愬曰：__「真丈夫也！」__ 命释其缚。士良乃自言：__「本非淮西士，贞元中隶安州，与吴氏战，为其所擒，自分死矣。吴氏释我而用之，我因吴氏而再生，故为吴氏父子竭力。昨日力屈，复为公所擒，亦分死矣。今公又生之，请尽死以报德！」__ 愬乃给其衣服器械，署为捉生将。

---

![](assets/audios/240/8.mp3)

己亥，淮西行营奏克蔡州古葛伯城。

---

![](assets/audios/240/9.mp3)

丁士良言于李愬曰：__「吴秀琳拥三千之众，据文城栅，为贼左臂，官军不敢近者，有陈光洽为之谋主也。光洽勇而轻，好自出战，请为公先擒光洽，则秀琳自降矣。」__ 戊申，士良擒光洽以归。

---

![](assets/audios/240/10.mp3)

鄂岳观察使李道古引兵出穆陵关。甲寅，攻申州，克其外郭，进攻子城。城中守将夜出兵击之，道古之众惊乱，死者甚众。道古，皋之子也。

---

![](assets/audios/240/11.mp3)

淮西被兵数年，竭仓廪以奉战士，民多无食，采菱芡鱼鳖鸟兽食之，亦尽，相帅归官军者前后五千余户。贼亦患其耗粮食，不复禁。庚申，敕置行县以处之，为择县令，使之抚养，并置兵以卫之。

---

![](assets/audios/240/12.mp3)

三月，乙丑，李愬自唐州徙屯宜阳栅。

---

![](assets/audios/240/13.mp3)

郗士美败于柏乡，拔营而归，士卒死者千余人。

---

![](assets/audios/240/14.mp3)

戊辰，赐程执恭名权。

---

![](assets/audios/240/15.mp3)

戊寅，王承宗遣兵二万入东光，断白桥路。程权不能御，以众归沧州。

---

![](assets/audios/240/16.mp3)

吴秀琳以文城栅降于李愬。戊子，愬引兵至文城西五里，遣唐州刺史李进诚将甲士八千至城下，召秀琳，城中矢石如雨，众不得前。进诚还报：__「贼伪降，未可信也。」__ 愬曰：__「此待我至耳。」__ 即前至城下，秀琳束兵投身马足下，愬抚其背慰劳之，降其众三千人。秀琳将李宪有材勇，愬更其名曰忠义而用之，悉迁妇女于唐州，入据其城。于是唐、邓军气复振，人有欲战之志。贼中降者相继于道，随其所便而置之。闻有父母者，给粟帛遣之，曰：__「汝曹皆王人，勿弃亲戚。」__ 众皆感泣。

---

![](assets/audios/240/17.mp3)

官军与淮西兵夹溵水而军，诸军相顾望，无敢渡溵水者。陈许兵马使王沛先引兵五千渡凉水，据要地为城，于是河阳、宣武、河东、魏博等军相继皆度，进逼郾城。丁亥，李光颜败淮西兵三万于郾城，走其将张伯良，杀士卒什二三。

---

![](assets/audios/240/18.mp3)

己丑，李愬遣山河十将董少玢等分兵攻诸栅。其日，少玢下马鞍山，拔路口栅。夏，四月，辛卯，山河十将马少良下嵖岈山，擒淮西将柳子野。

---

![](assets/audios/240/19.mp3)

吴元济以蔡人董昌龄为郾城令，质其母杨氏。杨氏谓昌龄曰：__「顺死贤于逆生，汝去逆而吾死，乃孝子也；从逆而吾生，是戮吾也。」__ 会官军围青陵，绝郾城归路，郾城守将邓怀金谋于昌龄，昌龄劝之归国，怀金乃请降于李光颜曰：__「城人之父母妻子皆在蔡州，请公来攻城，吾举烽求救，救兵至，公逆击之，蔡兵必败，然后吾降，则父母妻子庶免矣。」__ 光颜从之。乙未，昌龄、怀金举城降，光颜引兵入据之。吴元济闻郾城不守，甚惧。时董重质将骡军守洄曲，元济悉发亲近及守城卒诣重质以拒之。

---

![](assets/audios/240/20.mp3)

李溵山河十将妫雅、田智荣下冶炉城。丙申，十将阎士荣下白狗、汶港二栅。癸卯，妫雅、田智荣破西平。丙午，游弈兵马使王义破楚城。五月，辛酉，李愬遣柳子野、李忠义袭郎山，擒其守将梁希果。

---

![](assets/audios/240/21.mp3)

六镇讨王承宗者兵十余万，回环数千里，既无统帅，又相去运，期约难壹，由是历二年无功，千里馈运，牛驴死者什四五。刘总既得武强，引兵出境才五里，留屯不进，月给度支钱十五万缗。李逢吉及朝士多言__「宜并力先取淮西。俟淮西平，乘其胜势，回取恒冀，如拾芥耳！」__ 上犹豫，久乃从之。丙子，罢河北行营，各使还镇。

---

![](assets/audios/240/22.mp3)

丁丑，李愬遣方城镇遏使李荣宗击青喜城，拔之。愬每得降卒，必亲引问委曲，由是贼中险易远近虚实尽知之。愬厚待吴秀琳，与之谋取蔡。秀琳曰：__「公欲取蔡，非得李佑不可，秀琳无能为也。」__ 佑者，淮西骑将，有勇略，守兴桥栅，常陵暴官军。庚辰，佑帅士卒刈麦于张柴村，愬召厢虞候史用诚，戒之曰：__「尔以三百骑伏彼林中，又使人摇帜于前，若将焚其麦积者。佑素易官军，必轻骑来逐之，尔乃发骑掩之，必擒之。」__ 用诚如言而往，生擒佑以归。将士以佑向日多杀官军，争请杀之。愬不许，释缚，待以客礼。时愬欲袭蔡，而更密其谋，独召佑及李忠义屏人语，或至夜分，他人莫得预闻。诸将恐佑为变，多谏愬。愬待佑益厚。士卒亦不悦，诸军日有牒称佑为贼内应，且言得贼谋者具言其事。

---

![](assets/audios/240/23.mp3)

愬恐谤先达于上，己不及救，乃持佑泣曰：__「岂天不欲平此贼邪！何吾二人相知之深而不能胜众口也。」__ 因谓众曰：__「诸君既以佑为疑，请令归死于天子。」__ 乃械佑送京师，先密表其状，且曰：__「若杀佑，则无以成功。」__ 诏释之，以还愬。愬见之喜，执其手曰：__「尔之得全，社稷之灵也！」__ 乃署散兵马使，令佩刀巡警，出入帐中。或与之同宿，密语不寐达曙，有窃听于帐外者，但闻佑感泣声。时唐、随牙队三千人，号六院兵马，皆山南东道之精锐也。愬又以佑为六院兵马使。旧军令，舍贼谍者屠其家。愬除其令，使厚待之。谍反以情告愬，愬益知贼中虚实。乙酉，愬遣兵攻朗山，淮西兵救之，官军不利。众皆怅恨，愬独欢然曰：__「此吾计也！」__ 乃募敢死士三千人，号曰突将，朝夕自教习之，使常为行备，欲以袭蔡。会久雨，所在积水，未果。

---

![](assets/audios/240/24.mp3)

闰月，己亥，程异还自江、淮，得供军钱百八十五万缗。

---

![](assets/audios/240/25.mp3)

谏议大夫韦绶兼太子侍读，每以珍膳饷太子，又悦太子以谐谑。上闻之，丁未，罢绶侍读，寻出为虔州刺史。绶，京兆人也。

---

![](assets/audios/240/26.mp3)

吴元济见其下数叛，兵势日蹙，六月，壬戌，上表谢罪，愿束身自归。上遣中使赐诏，许以不死，而为左右及大将董重质所制，不得出。

---

![](assets/audios/240/27.mp3)

秋，七月，大水，或平地二丈。

---

![](assets/audios/240/28.mp3)

初，国子祭酒孔戣为华州刺史，明州岁贡蚶、蛤、淡菜，水陆递夫劳费，戣奏疏罢之。甲辰，岭南节度使崔咏薨，宰相奏拟代咏者数人，上皆不用，曰：__「顷有谏进蚶、蛤、淡菜者为谁，可求其人与之。」__ 庚戌，以戣为岭南节度使。

---

![](assets/audios/240/29.mp3)

诸军讨淮西，四年不克，馈运疲弊，民至有以驴耕者。上亦病之，以问宰相。李逢吉等竞言师老财竭，意欲罢兵。裴度独无言，上问之，对曰：__「臣请自往督战。」__ 乙卯，上复谓度曰：__「卿真能为朕行乎？」__ 对曰：__「臣誓不与此贼俱生！臣比观吴元济表，势实窘蹙，但诸将心不壹，不并力迫之，故未降耳。若臣自诣行营，诸将恐臣夺其功，必争进破贼矣。」__ 上悦，丙戌，以度为门下侍郎、同平章事、兼彰义节度使，仍充淮西宣慰招讨处置使。又以户部侍郎崔群为中书侍朗、同平章事。制下，度以韩弘已为都统，不欲更为招讨，请但称宣慰处置使，仍奏刑部侍郎马总为宣慰副使，右庶子韩愈为彰义行军司马，判官、书记皆朝廷之选，上皆从之。度将行，言于上曰：__「臣若贼灭，则朝天有期；贼在，则归阙无日。」__ 上为之流涕。

---

![](assets/audios/240/30.mp3)

八月，庚申，度赴淮西，上御通化门送之。右神武将军张茂和，茂昭弟也，尝以胆略自衒于度。度表为都押牙，茂和辞以疾，度奏请斩之。上曰：__「此忠顺之门，为卿远贬。」__ 辛酉，贬茂和永州司马。以嘉王傅高承简为都押牙。承简，崇文之子也。

---

![](assets/audios/240/31.mp3)

李逢吉不欲讨蔡，翰林学士令狐楚与逢吉善，度恐其合中外之势以沮军事，乃请改制书数字，且言其草制失辞。壬戌，罢楚为中书舍人。

---

![](assets/audios/240/32.mp3)

李光颜、乌重胤与淮西战，癸亥，败于贾店。

---

![](assets/audios/240/33.mp3)

裴度过襄城南白草原，淮西人以骁骑七百邀之。镇将楚丘曹华知而为备，击却之。度虽辞招讨名，实行无帅事，以郾城为治所。甲申，至郾城。先是，诸道皆有中使监陈，进退不由主将，胜则先使献捷，不利则陵挫百端。度悉奏去之，诸将始得专军事，战多有功。

---

![](assets/audios/240/34.mp3)

九月，庚子，淮西兵寇溵水镇，杀三将，焚刍藁而去。

---

![](assets/audios/240/35.mp3)

初，上为广陵王，布衣张宿以辩口得幸。及即位，累官至比部员外郎。宿招权受赂于外，门下侍郎、同平章事李逢吉恶之。上欲以宿为谏议大夫，逢吉曰：__「谏议重任，必能可否朝政，始宜为之。宿小人，岂得窃贤者之位！必欲用宿，请先去臣乃可。」__ 上由是不悦。逢吉又与裴度异议，上方倚度以平蔡。丁未，罢逢吉为东川节度使。

---

![](assets/audios/240/36.mp3)

甲寅，李愬将攻吴房，诸将曰：__「今日往亡。」__ 愬曰：__「吾兵少，不足战，宜出其不意。彼以往亡不吾虞，正可击也。」__ 遂往，克其外城，斩首千余级。余众保子城，不敢出。愬引兵还以诱之，淮西将孙献忠果以骁骑五百追击其背。众惊，将走，愬下马据胡床，令曰：__「敢退者斩！」__ 返旆力战，献忠死，淮西兵乃退。或劝愬乘胜攻其子城，可拔也。愬曰：__「非吾计也。」__ 引兵还营。

---

![](assets/audios/240/37.mp3)

李佑言于李愬曰：__「蔡之精兵皆在洄曲，及四境拒守，守州城者皆羸老之卒，可以乘虚直抵其城。比贼将闻之，元济已成擒矣。」__ 愬然之。冬十月，甲子，遣掌书记郑澥至郾城，密白裴度。度曰：__「兵非出奇不胜，常侍良图也。」__ 

---

![](assets/audios/240/38.mp3)

上竟用张宿为谏议大夫，崔群、王涯固谏，不听；乃请以为权知谏议大夫，许之。宿由是怨执政及当时端方之士，与皇甫镈相表里，谮去之。

---

![](assets/audios/240/39.mp3)

裴度帅僚佐观筑城于沱口，董重质帅骑出五沟，邀之，大呼而进，注弩挺刃，势将及度。李光颜与田布力战，拒之，度仅得入城。贼退，布扼其沟中归路。贼下马逾沟，坠压死者千余人。

---

![](assets/audios/240/40.mp3)

辛未，李愬命马步都虞候、随州刺史史旻等留镇文城，命李佑、李忠义帅突将三千为前驱，自与监军将三千人为中军，命李进诚将三千人殿其后。军出，不知所之。愬曰：__「但东行。」__ 行六十里，夜，至张柴村，尽杀其戍卒及烽子。据其栅，命士卒少休，食干Я，整羁靮，留义成军五百人镇之，以断朗山救兵。命丁士良将五百人断洄曲及诸道桥梁，复夜引兵出门。诸将请所之，愬曰：__「入蔡州取吴元济！」__ 诸将皆失色。监军哭曰：__「果落李佑奸计！」__ 时大风雪，旌旗裂，人马冻死者相望。天阴黑，自张柴村以东道路，皆官军所未尝行，人人自以为必死，然畏愬，莫敢违。夜半，雪愈甚，行七十里，至州城。近城有鹅鸭池，愬令惊之以混军声。自吴少诚拒命，官军不至蔡州城下三十余年，故蔡人不为备。壬申，四鼓，愬至城下，无一人知者。

---

![](assets/audios/240/41.mp3)

李愬、李忠义？其城为坎以先登，壮士从之。守门卒方熟寐，尽杀之，而留击柝者，使击柝如故，遂开门纳众。及里城，亦然，城中皆不之觉。鸡鸣，雪止，愬入居元济外宅。或告元济曰：__「官军至矣！」__ 元济尚寝，笑曰：__「俘囚为盗耳！晓当尽戮之。」__ 又有告者曰：__「城陷矣！」__ 元济曰：__「此必洄曲子弟就吾求寒衣也。」__ 起，听于廷，闻愬军号令曰：__「常侍传语！」__ 应者近万人。元济始惧，曰：__「何等常侍，能至于此！」__ 乃帅左右登牙城拒战。

---

![](assets/audios/240/42.mp3)

时董重质拥精兵万余人据洄曲。愬曰：__「元济所望者，重质之救耳。」__ 乃访重质家，厚抚之，遣其子传道持书谕重质。重质遂单骑诣愬降。

---

![](assets/audios/240/43.mp3)

愬遣李进诚攻牙城，毁其外门，得甲库，取其器械。癸酉，复攻之，烧其南门，民争负薪刍助之，城上矢如 胃毛。晡时，门坏，元济于城上请罪，进诚梯而下之。甲戌，愬以槛车送元济诣京师，且告于裴度。是日，申、光二州及诸镇兵二万余人相继来降。自元济就擒，愬不戮一人，凡元济官吏、帐下、厨厩之卒，皆复其职，使之不疑，然后屯于鞠场以待裴度。

---

![](assets/audios/240/44.mp3)

以淮南节度使李鄘为门下侍郎、同平章事。

---

![](assets/audios/240/45.mp3)

己卯，淮西行营奏获吴元济，光禄少卿杨元卿言于上曰：__「淮西大有珍宝，臣能知之，往取必得。」__ 上曰：__「朕讨淮西，为人除害，珍宝非所求也。

---

![](assets/audios/240/46.mp3)

董重质之去洄曲军也，李光颜驰入其壁，悉降其众。庚辰，裴度遣马总先入蔡州慰抚。辛巳，度建彰义军节，将降卒万余人入城，李愬具橐鞬出迎，拜于路左。度将避之，愬曰：__「蔡人顽悖，不识上下之分，数十年矣。愿公因而示之，使知朝廷之尊。」__ 度乃受之。李愬还军文城，诸将请曰：__「始公败于郎山而不忧，胜于吴房而不取，冒大风甚雪而不止，孤军深入而不惧，然卒以成功，皆众人所不谕也，敢问其故？」__ 愬曰：__「朗山不利，则贼轻我而不为备矣。取吴房，则其众奔蔡，并力固守，故存之以分其兵。风雪阴晦，则烽火不接，不知吾至。孤军深入，则入皆致死，战自倍矣。夫视元者不顾近，虑大者不计细，若矜小胜，恤小败，先自挠矣，何暇立功乎！」__ 众皆服。愬俭于奉己而丰于待士，知贤不疑，见可能断，此其所以成功也。

---

![](assets/audios/240/47.mp3)

裴度以蔡卒为牙兵，或谏曰：__「蔡人反仄者尚多，不可不备。」__ 度笑曰：__「吾为彰义节度使，元恶既擒，蔡人则吾人也，又何疑焉！」__ 蔡人闻之感泣。先是吴氏父子阻兵，禁人偶语于涂，夜不然烛，有以酒食相过从者罪死。度既视事，下令惟禁盗贼斗杀，余皆不问，往来者不限昼夜，蔡人始知有生民之乐。

---

![](assets/audios/240/48.mp3)

甲申，诏韩弘、裴度条列平蔡将士功状及蔡之将士降者，皆差第以闻。淮西州县百姓，给复二年；近贼四州，免来年夏税。官军战亡者，皆为收葬，给其家衣粮五年；其因战伤残废者，勿停衣粮。

---

![](assets/audios/240/49.mp3)

十一月，丙戌朔，上御兴安门受俘，遂以吴元济献庙社，斩于独柳之下。

---

![](assets/audios/240/50.mp3)

初，淮西之人劫于李希烈、吴少诚之威虐，不能自拔，久而老者衰，幼者壮，安于悖逆，不复知有朝廷矣。自少诚以来，遣诸将出兵，皆不束以法制，听各以便宜自战，故人人得尽其才。韩全义之败于溵水也，于其帐中得朝贵所与问讯书，少诚束而示众曰：__「此皆公卿属全义书，云破蔡州日，乞一将士妻女为婢妾。」__ 由是众皆愤怒，以死为贼用。虽居中士，其风俗犷戾，过于夷貊。故以三州之众，举天下之兵环而攻之，四年然后克之。官军之攻元济也，李师道募人通使于蔡，察其形势，牙前虞候刘晏平应募，出汴、宋间，潜行至蔡。元济大喜，厚礼而遣之。晏平还至郓，师道屏人而问之，晏平曰：__「元济暴兵数万于外，阽危如此，而日与仆妾游戏博奕于内，晏然曾无忧色。

---

![](assets/audios/240/51.mp3)

以愚观之，殆必亡，不久矣！」__ 师道素倚淮西为援，闻之惊怒，寻诬以他过，杖杀之。

---

![](assets/audios/240/52.mp3)

戊子，以李愬为山南东道节度使，赐爵凉国公；加韩弘兼侍中；李光颜、乌重胤等各迁官有差。

---

![](assets/audios/240/53.mp3)

旧制，御史二人知驿。壬辰，诏以宦者为馆驿使。左补阙裴潾谏曰：__「内臣外事，职分各殊，切在塞侵官之源，绝出位之渐。事有不便，必戒于初；令或有妨，不必在大。」__ 上不听。

---

![](assets/audios/240/54.mp3)

甲午，恩王连薨。

---

![](assets/audios/240/55.mp3)

辛丑，以唐、随兵马使李佑为神武将军，知军事。

---

![](assets/audios/240/56.mp3)

裴度以马总为彰义留兵。癸丑，发蔡州。上封二剑以授梁守谦，使诛吴元济旧将。度至郾城，遇之，复与俱入蔡州，量罪施刑，不尽如诏旨，仍上疏言之。

---

![](assets/audios/240/57.mp3)

十二月，壬戌，赐裴度爵晋国公，复入知政事。以马总为淮西节度使。

---

![](assets/audios/240/58.mp3)

初，吐突承璀方贵宠用事，为淮南监军。李鄘为节度使，性刚严，与承璀互相敬惮，故未尝相失。承璀归，引鄘为相。鄘耻由宦官进，及将佐出祖，乐作，鄘泣下曰：__「吾老安外镇，宰相非吾任也！」__ 戊寅，鄘至京师，辞疾，不入见，不视事，百官到门，皆辞不见。

---

![](assets/audios/240/59.mp3)

庚辰，贬淮西降将董重质为春州司户。重质为吴元济谋主，屡破官军。上欲杀之，李愬奏先许重质以不死。

---

## 宪宗昭文章武大圣至神孝皇帝中之下元和十三年（戊戌，公元八一八年）

---

![](assets/audios/240/61.mp3)

春，正月，乙酉朔，赦天下。

---

![](assets/audios/240/62.mp3)

初，李师道谋逆命，判官高沐与同僚郭日户、李公度屡谏之。判官李文会、孔目官林英素为师道所亲信，涕泣言于师道曰：__「文会等尽诚为尚书忧家事，反为高沐等所疾，尚书奈何不忧十二州之土地，以成沐等之功名乎！」__ 师道由是疏沐等，出沐知莱州。会林英入奏事，令进奏吏密申师道云：__「沐潜输款于朝廷。」__ 文会从而构之，师道杀沐，并囚郭日户，凡军中劝师道效顺者，文会皆指为高沐之党而囚之。及淮西平，师道忧惧，不知所为。李公度及牙将李英昙因其惧而说之，使纳质献地以自赎。师道从之，遣使奉表，请使长子入侍，并献沂、密、海三州。上许之。乙巳，遣左常侍李逊诣郓州宣慰。

---

![](assets/audios/240/63.mp3)

上命六军修麟德殿。右龙武统军张奉国、大将军李文悦以外寇初平，营缮太多，白宰相，冀有论谏。裴度因奏事言之。上怒，二月，丁卯，以奉国为鸿胪卿，壬申，以文悦为右武卫大将军，充威远营使。于是浚龙首池，起承晖殿，土木浸兴矣。

---

![](assets/audios/240/64.mp3)

李愬奏请判官、大将以下官凡百五十员，上不悦，谓裴度曰：__「李愬诚有奇功，然奏请过多。使如李晟、浑瑊，又何如哉！」__ 遂留中不下。

---

![](assets/audios/240/65.mp3)

李鄘固辞相位，戊戌，以鄘为户部尚书。以御史大夫李夷简为门下侍郎、同平章事。

---

![](assets/audios/240/66.mp3)

初，渤海僖王言义卒，弟简王明忠立，改元太始；一岁卒，从父仁秀立，改元建兴。乙巳，遣使来告丧。

---

![](assets/audios/240/67.mp3)

横海节度使程权自以世袭沧景，与河朔三镇无殊，内不自安。己酉，遣使上表，请举族入朝，许之。横海将士乐自擅，不听权去，掌书记林蕴谕以祸福，权乃得出。诏以蕴为礼部员外郎。

---

![](assets/audios/240/68.mp3)

裴度之在淮西也，布衣柏耆以策干韩愈曰：__「吴元济既就擒，王承宗破胆矣，愿得奉丞相书往说之，可不烦兵而服。」__ 愈白度，为书遣之。承宗惧，求哀于田弘正，请以二子为质，及献德、棣二州，输租税，请官史。弘正为之奏请，上初不许；弘正上表相继，上重违弘正意，乃许之。夏，四月，甲寅朔，魏博遣使送承宗子知感、知信及德、棣二州图印至京师。幽州大将谭忠说刘总曰：__「自元和以来，刘辟、李锜、田季安、卢从史、吴元济，阻兵凭险，自以为深根固蒂，天下莫能危也。然顾盼之间，身死家覆，皆不自知，此非人力所能及，殆天诛也。况今天子神圣威武，苦身焦思，缩衣节食，以养战士，此志岂须臾忘天下哉！今国兵骎骎北来，赵人已献城十二，忠深为公忧之。」__ 总泣且拜曰：__「闻先生言，吾心定矣。」__ 遂专意归朝廷。

---

![](assets/audios/240/69.mp3)

戊辰，内出废印二纽，赐左、右三军辟仗使。旧制，以宦官为六军辟仗使，如方镇之监军，无印。及张奉国等得罪，至是始赐印，得纠绳军政，事任专达矣。

---

![](assets/audios/240/70.mp3)

庚辰，诏洗雪王承宗及成德将士，复其官爵。

---

![](assets/audios/240/71.mp3)

李师道暗弱，军府大事，独与妻魏氏、奴胡惟堪、杨自温、婢蒲氏、袁氏及孔目官王再升谋之，大将及幕僚莫得预焉。魏氏不欲其子入质，与蒲氏、袁氏言于师道曰：__「自先司徒以来，有此十二州，奈何无故割而献之！今计境内之兵不下数十万，不献三州，不过以兵相加。若力战不胜，献之未晚。」__ 师道乃大悔，欲杀李公度，幕僚贾直言谓其用事奴曰：__「今大祸将至，岂非高沐冤气所为！若又杀公度，军府其危哉！」__ 乃囚之。迁李英昙于莱州，未至，缢杀之。李逊至郓州，师逆大阵兵迎之，逊盛气正色，为陈祸福，责其决语，欲白天子。师道退，与其党谋之，皆曰：__「弟许之，他日正烦一表解纷耳。」__ 师道乃谢曰：__「向以父子之私，且迫于将士之情，故迁延未遣。

---

![](assets/audios/240/72.mp3)

今重烦朝使，岂敢复有二三！」__ 逊察师道非实诚，归，言于上曰：__「师道顽愚反覆，恐必须用兵。」__ 既而师道表言军情，不听纳质割地，上怒，决意讨之。贾直言冒刃谏师道者二：舆榇谏者一，又画缚载槛车妻子系累者以献。师道怒，囚之。

---

![](assets/audios/240/73.mp3)

五月，丙申，以忠武节度使李光颜为义成节度使，谋讨师道也。以淮西节度使马总为忠武节度使，陈、许、溵、蔡州观察使。以申州隶鄂岳，光州隶淮南。

---

![](assets/audios/240/74.mp3)

辛丑，以知勃海国务大仁秀为勃海王。

---

![](assets/audios/240/75.mp3)

以河阳都知兵马使曹华为棣州刺史，诏以河阳兵二千送至滳河。会县为平卢兵所陷，华击却之，杀二千余人，复其县以闻。诏加横海节度副使。

---

![](assets/audios/240/76.mp3)

六月，癸丑朔，日有食之。

---

![](assets/audios/240/77.mp3)

丁丑，复以乌重胤领怀州刺史，镇河阳。

---

![](assets/audios/240/78.mp3)

秋，七月，癸未朔，徙李愬为武宁节度使。乙酉，下制罪状李师道，令宣武、魏博、义成、武宁、横海兵共讨之，以宣歙观察使王遂为供军使。遂，方庆之孙也。

---

![](assets/audios/240/79.mp3)

上方委裴度以用兵，门下侍郎、同平章事李夷简自谓才不及度，求出镇。辛丑，以夷简同平章事，充淮南节度使。

---

![](assets/audios/240/80.mp3)

八月，壬子朔，中书侍郎、同平章事王涯罢为兵部侍郎。

---

![](assets/audios/240/81.mp3)

吴元济既平，韩弘惧；九月，自将兵击李师道，围曹州。

---

![](assets/audios/240/82.mp3)

淮西既平，上浸骄侈。户部侍郎判度支皇甫镈、卫尉卿、盐铁转运使程异晓其意，数进羡余以供其费，由是有宠。镈又厚赂结吐突承璀。甲辰，镈以本官、异以工部侍郎并同平章事，判使如故。制下，朝野骇愕，至于市井负贩者亦嗤之。裴度、崔群极陈其不可，上不听。度耻与小人同列，表求自退。不许。度复上疏，以为：__「镈、异皆钱谷吏，佞巧小人，陛下一旦置之相位，中外无不骇笑。况镈在度支，专以丰取刻与为务，凡中外仰给度支之人无不思食其肉。比者裁损淮西粮料，军士怨怒。会臣至行营晓谕慰勉，仅无溃乱。今旧将旧兵悉向淄青，闻镈入相，必尽惊忧，知无可诉之地矣。程异虽人品庸下，然心事和平，可处烦剧，不宜为相。至如镈，资性狡诈，天下共知，唯能上惑圣聪，足见奸邪之极。

---

![](assets/audios/240/83.mp3)

臣若不退，天下谓臣不知廉耻；臣若不言，天下谓臣有负恩宠。今退既不许，言又不听，臣如烈火烧心，众镝丛体。所可惜者，淮西荡定，河北底宁，承宗敛手削地，韩弘舆疾讨贼，岂朝廷之力能制其命哉？直以处置得宜，能服其心耳。陛下建升平之业，十已八九，何忍还自堕坏，使四方解体乎？」__ 上以度为朋党，不之省。

---

![](assets/audios/240/84.mp3)

镈自知不为众所与，益为巧谄以自固，奏减内外官俸以助国用。给事中崔植封还敕书，极论之，乃止。植，佑甫之弟子也。

---

![](assets/audios/240/85.mp3)

时内出积年缯帛付度支令卖，镈悉以高价买之，以给边军。其缯帛朽败，随手破裂，边军聚而焚之。度因奏事言之，镈于上前引其足曰：__「此靴亦内库所出，臣以钱二千买之，坚完可久服。度言不可信。」__ 上以为然。由是镈益无所惮。程异亦自知不合众心，能廉谨谦逊，为相月余，不敢知印秉笔，故终免于祸。

---

![](assets/audios/240/86.mp3)

五坊使杨朝汶妄捕系人，迫以考捶，责其息钱，遂转相诬引，所系近千人。中丞萧俛劾奏其状，裴度、崔群亦以为言。上曰：__「姑与卿论用兵事，此小事朕自处之。」__ 度曰：__「用兵事小，所忧不过山东耳。五坊使暴横，恐乱辇毂。」__ 上不悦，退，召朝汶责之曰：__「以汝故，令吾羞见宰相！」__ 冬，十月，赐朝汶死，尽释系者。

---

![](assets/audios/240/87.mp3)

上晚节好神仙，诏天下求方士。宗正卿李道古先为鄂岳观察使，以贪暴闻，恐终获罪，思所以自媚于上，乃因皇甫镈荐山人柳泌，云能合长生药。甲戌，诏泌居兴唐观炼药。

---

![](assets/audios/240/88.mp3)

十一月，辛巳朔，盐州奏吐蕃寇河曲、夏州。灵武奏破吐蕃长乐州，克其外城。

---

![](assets/audios/240/89.mp3)

柳泌言于上曰：__「天台山神仙所聚，多灵草，臣虽知之，力不能致，诚得为彼长吏，庶几可求。」__ 上信之。丁亥，以泌权知台州刺史，仍赐服金紫。谏官争论奏，以为：__「人主喜方士，未有使之临民赋政者。」__ 上曰：__「烦一州之力而能为人主致长生，臣子亦何爱焉！」__ 由是群臣莫敢言。

---

![](assets/audios/240/90.mp3)

甲午，盐州奏吐蕃引去。

---

![](assets/audios/240/91.mp3)

壬寅，以河阳节度使乌重胤为横海节度使。丁未，以华州刺史令狐楚为河阳节度使。重胤以河阳精兵三千赴镇，河阳兵不乐去乡里，中道溃归，又不敢入城，屯于城北，将大掠。令狐楚适至，单骑出，慰抚之，与俱归。

---

![](assets/audios/240/92.mp3)

先是，田弘正请自黎阳渡河，会义成节度使李光颜讨李师道，裴度曰：__「魏博军既渡河，不可复退，立须进击，方有成功。既至滑州，即仰给度支，徒有供饷之劳，更生观望之势。又或与李光颜互相疑阻，益致迁延。与其渡河而不进，不若养威于河北。宜且使之秣马厉兵，俟霜降水落，自杨刘渡河，直指郓州，得至阳谷置营，则兵势自盛，贼众摇心矣。」__ 上从之。是月，弘正将魏博全师自杨刘渡河，距郓州四十里筑垒。贼中大震。

---

![](assets/audios/240/93.mp3)

功德使上言：__「凤翔法门寺塔有佛指骨，相传三十年一开，开则岁丰人安。来年应开，请迎之。」__ 十二月，庚戌朔，上遣中使帅僧众迎之。

---

![](assets/audios/240/94.mp3)

戊辰，以春州司户董重质为试太子詹事，委武宁军驱使，李愬请之也。戊寅，魏博、义成军送所获李师道都知兵马使夏侯澄等四十七人，上皆释弗诛，各付所获行营驱使，曰：__「若有父母欲归者，优给遣之。朕所诛者，师道而已。」__ 于是贼中闻之，降者相继。初，李文会与兄元规皆在李师古幕下。师古薨，师道立，元规辞去，文会属师道亲党请留。元规将行，谓文会曰：__「我去，身退而安全；汝留，必骤贵而受祸。」__ 及官军四临，平卢兵势日蹙，将士喧然，皆曰：__「高沐、郭日户、李存为司空忠谋，李文会奸佞，杀沐，囚日户、存，以致此祸。」__ 师道不得已，出文会摄登州刺史，召日户、存还幕府。

---

![](assets/audios/240/95.mp3)

上常语宰相：__「人臣当力为善，何乃好立朋党！朕甚恶之。」__ 裴度对曰：__「方以类聚，物以群分。君子、小人志趣同者，势必相合。君子为徒，谓之同德；小人为徒，谓之朋党；外虽相似，内实悬殊，在圣主辩其所为邪正耳。」__ 

---

![](assets/audios/240/96.mp3)

武宁节度使李愬与平卢兵十一战，皆捷。己卯晦，进攻金乡，克之。李师道性懦怯，自官军致讨，闻小败及失城邑，辄忧悸成疾，由是左右皆蔽匿，不以实告。金乡，兖州之要地，既失之，其刺史遣驿骑告急，左右不为通，师道至死竟不知也。

---

## 宪宗昭文章武大圣至神孝皇帝中之下元和十四年（己亥，公元八一九年）

---

![](assets/audios/240/98.mp3)

春，正月，辛已，韩弘拔考城，杀二千余人。

---

![](assets/audios/240/99.mp3)

丙戌，师道所署沐阳令梁洞以县降于楚州刺史李听。

---

![](assets/audios/240/100.mp3)

吐蕃遣使者论短立藏等来修好，未返，入寇河曲。上曰：__「其国失信，其使何罪！」__ 庚寅，遣归国。

---

![](assets/audios/240/101.mp3)

壬辰，武宁节度使李愬拔鱼台。

---

![](assets/audios/240/102.mp3)

中使迎佛骨至京师，上留禁中三日，乃历送诸寺，王公士民瞻奉舍施，惟恐弗及，有竭产充施者，有然香臂顶供养者。刑部侍郎韩愈上表切谏，以为：__「佛者，夷狄之一法耳。自黄帝以至禹，汤、文、武，皆享寿考，百姓安乐，当是时，未有佛也。明帝时，始有佛法。其后乱亡相继，运祚不长。宋、齐、梁、陈、元魏已下，事佛渐谨，年代尤促。惟梁武帝在位四十八年，前后三舍身为寺家奴，竟为侯景所逼，饿死台城，国亦寻灭。事佛求福，乃更得祸。由此观之，佛不足信亦可知矣！百姓愚冥，易惑难晓，苟见陛下如此，皆云‘天子大圣，犹一心敬信；百姓微贱，于佛岂可更惜身命。’佛本夷狄之人，口不言先王之法言，身不服先王之法服，不知君臣之义、父子之恩。

---

![](assets/audios/240/103.mp3)

假如其身尚在，奉国命来朝京师，陛下容而接之，不过宣政一见，礼宾一设，赐衣一袭，卫而出之于境，不令惑众也。况其身死已久，枯朽之骨，岂宜以入宫禁！古之诸侯得吊于国，尚令巫祝先以桃茢祓除不祥。今无故取朽秽之物亲视之，巫祝不先，桃茢不用，群臣不言其非，御史不举其罪，臣实耻之！乞以此骨会有司，投诸水火，永绝要本，断天下之疑，绝后代之惑，使天下之人知大圣人之所作为，出于寻常万万也，岂不盛哉！佛如有灵，能作祸福，凡有殃咎，宜加臣身。」__ 

---

![](assets/audios/240/104.mp3)

上得表，大怒，出示宰相，将加愈极刑。裴度、崔群为言：__「愈虽狂，发于忠恳，宜宽容以开言路。」__ 癸巳，贬愈为潮州刺史。

---

![](assets/audios/240/105.mp3)

自战国之世，老、庄与儒者争衡，更相是非。至汉末，益之以佛，然好者尚寡。晋、宋以来，日益繁炽，自帝王至于士民，莫不尊信。下者畏慕罪福，高者论难空有。独愈恶其蠹财惑众，力排之，其言多矫激太过。惟《送文畅师序》最得其要，曰：__「夫鸟俯而啄，仰而四顾，兽深居而简出，惧物之为己害也，犹且不免焉。弱之肉，强之食。今吾与文畅安居而暇食，优游以生死，与禽兽异者，宁可不知其所自邪！」__ 

---

![](assets/audios/240/106.mp3)

丙申，田弘正奏败淄青兵于东阿，杀万余人。

---

![](assets/audios/240/107.mp3)

沧州刺史李宗奭与横海节度使郑权不叶，不受其节制，权奏之。上遣中使追之，宗奭使其军中留己，表称惧乱未敢离州。诏以乌重胤代权，将吏惧，逐宗奭。宗奭奔京师，辛丑，斩于独柳之下。

---

![](assets/audios/240/108.mp3)

丙午，田弘正奏败平卢兵于阳谷。
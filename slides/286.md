---
marp: true
title: 后汉纪 第一章 后汉纪一
theme: uncover
paginate: true
---

# 后汉纪 第一章 后汉纪一

---

![](assets/audios/286/1.mp3)

起强圉协洽正月，尽四月，不满一年。

---

## 高祖睿文圣武昭肃孝皇帝上天福十二年（丁未，公元九四七年）

---

![](assets/audios/286/3.mp3)

春，正月，丁亥朔，百官遥辞晋主于城北，乃易素服纱帽，迎契丹主，伏路侧请罪。契丹主貂帽、貂裘，衷甲，驻马高阜，命起，改服，抚慰之。左卫上将军安叔千独出班胡语，契丹主曰：__「汝安没字邪？汝昔镇邢州，已累表输诚，我不忘也。」__ 叔千拜谢呼跃而退。

---

![](assets/audios/286/4.mp3)

晋主与太后已下迎于封丘门外，契丹主辞不见。

---

![](assets/audios/286/5.mp3)

契丹主入门，民皆惊呼而走。契丹主登城楼，遣通事谕之曰：__「我亦人也，汝曹勿惧！会当使汝曹苏息。我无心南来，汉兵引我至此耳。」__ 至明德门，下马拜而后入宫。以其枢密副使刘密权开封尹事。日暮，契丹主复出，屯于赤冈。

---

![](assets/audios/286/6.mp3)

戊子，执郑州防御使杨承勋至大梁，责以杀父叛契丹，命左右脔食之。未几，以其弟右羽林将军承信为平卢节度使，悉以其父旧兵授之。

---

![](assets/audios/286/7.mp3)

高勋诉张彦泽杀其家人于契丹主，契丹主亦怒彦泽剽掠京城，并傅住儿锁之。以彦泽之罪宣示百官，问：__「应死否？」__ 皆言：__「应死。」__ 百姓亦投牒争疏彦泽罪。己丑，斩彦泽、住儿于北市，仍命高勋监刑。彦泽前所杀士大夫子孙，皆绖杖号哭，随而诟詈，以杖扑之。勋命断腕出锁，剖其心以祭死者。市人争破其脑取髓，脔其肉而食之。

---

![](assets/audios/286/8.mp3)

契丹送景延广归其国，庚寅，宿陈桥，夜，伺守者稍怠，扼吭而死。

---

![](assets/audios/286/9.mp3)

辛卯，契丹以晋主为负义侯，置于黄龙府。黄龙府，即慕容氏和龙城也。契丹主使谓李太后曰：__「闻重贵不用母命以至于此，可求自便，勿与俱行。」__ 太后曰：__「重贵事妾甚谨。所失者，违先君之志，绝两国之欢耳。今幸蒙大恩，全生保家，母不随子，欲何所归！」__ 癸巳，契丹迁晋主及其家人于封禅寺，遣大同节度使兼侍中河内崔廷勋以兵守之。契丹主数遣使存问，晋主每闻使至，举家忧恐。时雨雪连旬，外无供亿，上下冻馁。太后使人谓寺僧曰：__「吾尝于此饭僧数万，今日独无一人相念邪！」__ 僧辞以__「虏意难测，不敢献食。」__ 晋主阴祈守者，乃稍得食。

---

![](assets/audios/286/10.mp3)

是日，契丹主自赤冈引兵入宫，都城诸门及宫禁门，皆以契丹守卫，昼夜不释兵仗。磔犬于门，以竿悬羊皮于庭为厌胜。契丹主谓晋群臣曰：__「自今不修甲兵，不市战马，轻赋省役，天下太平矣。」__ 废东京，降开封府为汴州，尹为防御使。乙未，契丹主改服中国衣冠，百官起居皆如旧制。赵延寿、张砺共荐李崧之才。会威胜节度使冯道自邓州入朝，契丹主素闻二人名，皆礼重之。未几，以崧为太子太师，充枢密使，道守太傅，于枢密院祗候，以备顾问。

---

![](assets/audios/286/11.mp3)

契丹主分遣使者，以诏书赐晋之籓镇。晋之籓镇争上表称臣，被召者无不奔驰而至。惟彰义节度使史匡威据泾州不受命。匡威，建瑭之子也。雄武节度使何重建斩契丹使者，以秦、成、阶三州降蜀。

---

![](assets/audios/286/12.mp3)

初，杜重威既以晋军降契丹，契丹主悉收其铠仗数百万贮恒州，驱马数万归其国，遣重威将其众从己而南。及河，契丹主以晋兵之众，恐其为变，欲悉以胡骑拥而纳之河流。或谏曰：__「晋兵在他所者尚多，彼闻降者尽死，必皆拒命为患。不若且抚之，徐思其策。」__ 契丹主乃使重威以其众屯陈桥。会久雪，官无所给，士卒冻馁，咸怨重威，相聚而泣。重威每出，道旁人皆骂之。

---

![](assets/audios/286/13.mp3)

契丹主犹欲诛晋兵。赵延寿言于契丹主曰：__「皇帝亲冒矢石以取晋国，欲自有之乎，将为他人取之乎？」__ 契丹主变色曰：__「朕举国南征，五年不解甲，仅能得之，岂为他人乎！」__ 延寿曰：__「晋国南有唐，西有蜀，常为仇敌，皇帝亦知之乎？」__ 曰：__「知之。」__ 延寿曰：__「晋国东自沂、密，西及秦、凤，延袤数千里，边于吴、蜀，常以兵戍之。南方暑湿，上国之人不能居也。他日车驾北归，以晋国如此之大，无兵守之，吴、蜀必相与乘虚入寇，如此，岂非为他人取之乎？」__ 契丹主曰：__「我不知也。然则奈何？」__ 延寿曰：__「陈桥降卒，可分以戍南边，则吴、蜀不能为患矣。」__ 契丹主曰：__「吾昔在上党，失于断割，悉以唐兵授晋。既而返为仇雠，北向与吾战，辛勤累年，仅能胜之。

---

![](assets/audios/286/14.mp3)

幸入吾手，不因此时悉除之，岂可复留以为后患乎？」__ 延寿曰：__「曏留晋兵于河南，不质其妻子，故有此忧。今若悉徙其家于恒、定、云、朔之间，每岁分番使戍南边，何忧其为变哉！此上策也。」__ 契丹主悦曰：__「善！惟大王所以处之。」__ 由是陈桥兵始得免，分遣还营。

---

![](assets/audios/286/15.mp3)

契丹主杀右金吾卫大将军李彦绅、宦者秦继旻，以其为唐潞王杀东丹王故也。以其家族赀财赐东丹王之子永康王兀欲。兀欲眇一目，为人雄健好施。

---

![](assets/audios/286/16.mp3)

癸卯，晋主与李太后、安太妃、冯后及弟睿、子延煦、延宝俱北迁，后宫左右从者百余人。契丹遣三百骑援送之，又遣晋中书令赵莹、枢密使冯玉、马军都指挥使李彦韬与之俱。晋主在涂，供馈不继，或时与太后俱绝食，旧臣无敢进谒者。独磁州刺史李谷迎谒于路，相对泣下。谷曰：__「臣无状，负陛下。」__ 因倾赀以献。晋主至中度桥，见杜重威寨，叹曰：__「天乎！我家何负，为此贼所破！」__ 恸哭而去。

---

![](assets/audios/286/17.mp3)

癸丑，蜀主以左千牛卫上将军李继勋为秦州宣慰使。

---

![](assets/audios/286/18.mp3)

契丹主以前燕京留守刘曦为西京留守，永康王兀欲之弟留珪为义成节度使，族人郎五为镇宁节度使，兀欲姊婿潘聿捻为横海节度使，赵延寿之子匡赞为护国节度使，汉将张彦超为雄武节度使，史佺为彰义节度使，客省副使刘晏僧为忠武节度使，前护国节度使侯益为凤翔节度使，权知凤翔府事焦继勋为保大节度使。曦，涿州人也。既而何重建附蜀，史匡威不受代，契丹势稍沮。

---

![](assets/audios/286/19.mp3)

晋昌节度使赵在礼入朝，其裨将留长安者作乱，节度副使建人李肃讨诛之，军府以安。

---

![](assets/audios/286/20.mp3)

晋主之绝契丹也，匡国节度使刘继勋为宣徽北院使，颇预其谋。契丹主入汴，继勋入朝，契丹主责之。时冯道在殿上，继勋急指道曰：__「冯道为首相，与景延广实为此谋。臣位卑，何敢发言！」__ 契丹主曰：__「此叟非多事者，勿妄引之！」__ 命锁继勋，将送黄龙府。赵在礼至洛阳，谓人曰：__「契丹主尝言庄宗之乱由我所致。我此行良可忧。」__ 契丹主遣契丹将述轧、奚王拽刺、勃海将高谟翰戍洛阳，在礼入谒，拜于庭下，拽刺等皆踞坐受之。乙卯，在礼至郑州，闻继勋被锁，大惊，夜，自经于马枥间。契丹主闻在礼死，乃释继勋，继勋忧愤而卒。刘曦在契丹尝为枢密使、同平章事，至洛阳，诟奚王曰：__「赵在礼汉家大臣，尔北方一酋长耳，安得慢之如此！」__ 立于庭下以挫之。由是洛人稍安。

---

![](assets/audios/286/21.mp3)

契丹主广受四方贡献，大纵酒作乐，每谓晋臣曰：__「中国事，我皆知之；吾国事，汝曹弗知也。」__ 

---

![](assets/audios/286/22.mp3)

赵延寿请给上国兵廪食，契丹主曰：__「吾国无此法。」__ 乃纵胡骑四出，以牧马为名，分番剽掠，谓之__「打草谷」__ 。丁壮毙于锋刃，老弱委以沟壑，自东、西南畿及郑、滑、曹、濮，数百里间，财畜殆尽。

---

![](assets/audios/286/23.mp3)

契丹主谓判三司刘 旬曰：__「契丹兵三十万，既平晋国，应有优赐，速宜营办。」__ 时府库空竭， 旬不知所出，请括借都城士民钱帛，自将相以下皆不免。又分遣使者数十人诣诸州括借，皆迫以严诛，人不聊生。其实无所颁给，皆蓄之内库，欲辇归其国。于是内外怨愤，始患苦契丹，皆思逐之矣。

---

![](assets/audios/286/24.mp3)

初，晋主与河东节度使、中书令、北平王刘知远相猜忌，虽以为北面行营都统，徒尊以虚名，而诸军进止，实不得预闻。知远因之广募士卒。阳城之战，诸军散卒归之者数千人，又得吐谷浑财畜，由是河东富强冠诸镇，步骑至五万人。

---

![](assets/audios/286/25.mp3)

晋主与契丹结怨，知远知其必危，而未尝论谏。契丹屡深入，知远初无邀遮、入援之志。及闻契丹入汴，知远分兵守四境以防侵轶。遣客将安阳王峻奉三表诣契丹主：一，贺入汴；二，以太原夷、夏杂居，戍兵所聚，未敢离镇；三，以应有贡物，值契丹将刘九一军自土门西入屯于南川，城中忧惧，俟召还此军，道路始通，可以入贡。契丹主赐诏褒美，及进书，亲加__「儿」__ 字于知远姓名之上，仍赐以木柺。胡法，优礼大臣则赐之，如汉赐几仗之比，惟伟王以叔父之尊得之。知远又遣北都副留守太原白文珂入献奇缯名马，契丹主知知远观望不至，及文珂还，使谓知远曰：__「汝不事南朝，又不事北朝，意欲何所俟邪？」__ 蕃汉孔目官郭威言于知远曰：__「虏恨我深矣！王峻言契丹贪残失人心，必不能久有中国。」__ 或劝知远举兵进取。

---

![](assets/audios/286/26.mp3)

远曰：__「用兵有缓有急，当随时制宜。今契丹新降晋军十万，虎据京邑，未有他变，岂可轻动哉！且观其所利止于货财，货财既足，必将北去。况冰雪已消，势难久留，宜待其去，然后取之，可以万全。」__ 

---

![](assets/audios/286/27.mp3)

昭义节度使张从恩，以地迫怀、洛，欲入朝于契丹，遣使谋于知远。知远曰：__「我以一隅之地，安敢抗天下之大！君宜先行，我当继往。」__ 从恩以为然。判官高防谏曰：__「公晋室懿亲，不可轻变臣节。」__ 从恩不从。左骁卫大将军王守恩，与从恩姻家，时在上党，从恩以副使赵行迁知留后，牒守恩权巡检使，与高防佐之，遂行。守恩，建立之子也。

---

![](assets/audios/286/28.mp3)

荆南节度使高从诲遣使入贡于契丹，契丹遣使以马赐之。从诲亦遣使诣河东劝进。唐主立齐王景遂为皇太弟。徙燕王景达为齐王，领诸道兵马元帅。徙南昌王弘冀为燕王，为之副。景遂尝与宫僚燕集，赞善大夫元城张易有所规谏，景遂方与客传玩玉怀，弗之顾，易怒曰：__「殿下重宝而轻士。」__ 取杯抵地碎之，众皆失色。景遂敛容谢之，待易益厚。景达性刚直，唐主与宗室近臣饮，冯延己、延鲁、魏岑、陈觉辈，极倾谄之态，或乘酒喧笑。景达屡诃责之，复极言谏唐主，以不宜亲近佞臣。延己以二弟立非己意，欲以虚言德之。尝宴东宫，阳醉，抚景达背曰：__「尔不可忘我！」__ 景达大怒，拂衣入禁中白唐主，请斩之。唐主谕解，乃止。张易谓景达曰：__「群小交构，祸福所系。

---

![](assets/audios/286/29.mp3)

下力未能去，数面折之，使彼惧而为备，何所不至！」__ 自是每游宴，景达多辞疾不预。

---

![](assets/audios/286/30.mp3)

唐主遣使贺契丹灭晋，且请诣长安修复唐室诸陵。契丹不许，而遣使报之。

---

![](assets/audios/286/31.mp3)

晋密州刺史皇甫晖，棣州刺史王建，皆避契丹，帅众奔唐。淮北贼帅多请命于唐。

---

![](assets/audios/286/32.mp3)

唐虞部员外郎史馆修撰韩熙载上疏，以为：__「陛下恢复祖业，今也其时。若虏主北归，中原有主，则未易图也。」__ 时方连兵福州，未暇北顾。唐人皆以为恨，唐主亦悔之。

---

![](assets/audios/286/33.mp3)

契丹主召晋百官悉集于庭，问曰：__「吾国广大，方数万里，有君长二十七人。今中国之俗异于吾国，吾欲择一人君之，如何？」__ 皆曰：__「天无二日。夷、夏之心，皆愿推戴皇帝。」__ 如是者再。契丹主乃曰：__「汝曹既欲君我，今兹所行，何事为先？」__ 对曰：__「王者初有天下，应大赦。」__ 二月，丁巳朔，契丹主服通天冠、绛纱袍，登正殿，设乐悬、仪卫于庭。百官朝贺，华人皆法服，胡人仍胡服，立于文武班中间。下制称大辽会同十年，大赦。仍云：__「自今节度使、刺史，毋得置牙兵，市战马。」__ 

---

![](assets/audios/286/34.mp3)

赵延寿以契丹主负约，心怏怏，令李崧言于契丹主曰：__「汉天子所不敢望，乞为皇太子。」__ 崧不得已为言之。契丹主曰：__「我于燕王，虽割吾肉，有用于燕王，吾无所爱。然吾闻皇太子当以天子儿为之，岂燕王所可为也！」__ 因令为燕王迁官。时契丹以恒州为中京，翰林承旨张砺奏拟燕王中京留守、大丞相、录尚书事、都督中外诸军事，枢密使如故。契丹主取笔涂去__「录尚书事都督中外诸军事」__ 而行之。

---

![](assets/audios/286/35.mp3)

壬戌，蜀李继勋与兴州刺史刘景攻固镇，拔之。乙丑，何重建请出蜀兵与阶成兵共扼散关以取凤州，丙寅，蜀主发山南兵三千七百赴之。

---

![](assets/audios/286/36.mp3)

刘知远闻何重建降蜀，叹曰：__「戎狄凭陵，中原无主，令籓镇外附，吾为方伯，良可愧也！」__ 于是将佐劝知远称尊号，以号令四方，观诸侯去就。知远不许。闻晋主北还，声言欲出兵井陉，迎归晋阳。丁卯，命武节都指挥使荥泽史弘肇集诸军于球场，告以出师之期。军士皆曰：__「今契丹陷京城，执天子，天下无主。主天下者，非我王而谁！宜先正位号，然后出师。」__ 争呼万岁不已。知远曰：__「虏势尚强，吾军威未振，当且建功业。士卒何知！」__ 命左右遏止之。

---

![](assets/audios/286/37.mp3)

己巳，行军司马潞城张彦威等三上笺劝进，知远疑未决。郭威与都押牙冠氏杨邠入说知远曰：__「今远近之心，不谋而同，此天意也。王不乘此际取之，谦让不居，恐人心且移，移则反受其咎矣。」__ 知远从之。

---

![](assets/audios/286/38.mp3)

契丹以其将刘愿为保义节度副使，陕人苦其暴虐。奉国都头王晏与指挥使赵晖、都头侯章谋曰：__「今胡虏乱华，乃吾属奋发之秋。河东刘公，威德远着，吾辈若杀愿，举陕城归之，为天下唱，取富贵如反掌耳。」__ 晖等然之。晏与壮士数人，夜逾牙城入府，出库兵以给众。庚午旦，斩愿首，悬诸府门，又杀契丹监军，奉晖为留后。晏，徐州；晖，澶州；章，太原人也。

---

![](assets/audios/286/39.mp3)

辛未，刘知远即皇帝位。自言未忍改晋国，又恶开运之名，乃更称天福十二年。壬申，诏：__「诸道为契丹括钱率帛者，皆罢之。其晋臣被迫胁为使者勿问，令诣行在。自余契丹，所在诛之。」__ 

---

![](assets/audios/286/40.mp3)

何重建遣宫苑使崔延琛将兵攻凤州，不克，退保固镇。

---

![](assets/audios/286/41.mp3)

甲戌，帝自将东迎晋主及太后。至寿阳，闻已过恒州数日，乃留兵戍承天军而还。

---

![](assets/audios/286/42.mp3)

晋主既出寨，契丹无复供给，从官、宫女，皆自采木实、草叶而食之。至锦州，契丹令晋主及后妃拜契丹主阿保机墓。晋主不胜屈辱，泣曰：__「薛超误我！」__ 冯后阴令左右求毒药，欲与晋主俱自杀，不果。

---

![](assets/audios/286/43.mp3)

契丹主闻帝即位，以通事耿崇美为昭义节度使，高唐英为彰德节度使，崔廷勋为河阳节度使，以控扼要害。

---

![](assets/audios/286/44.mp3)

初，晋置乡兵，号天威军。教习岁余，村民不闲军旅，竟不可用。悉罢之，但令七户输钱十千，其铠仗悉输官。而无赖子弟，不复肯复农业，山林之盗，自是而繁。及契丹入汴，纵胡骑打草谷。又多以其子弟及亲信左右为节度使、刺史，不通政事，华人之狡狯者多往依其麾下，教之妄作威福，掊敛货财，民不堪命。于是所在相聚为盗，多者数万人，少者不减千百，攻陷州县，杀掠吏民。滏阳贼帅梁晖，有众数百，送款晋阳求效用，帝许之。磁州刺史李谷密通表于帝，令晖袭相州。晖侦知高唐英未至，相州积兵器，无守备。丁丑夜，遣壮士逾城入，启关纳其众，杀契丹数百，其守将突围走，晖据州自称留后，表言其状。

---

![](assets/audios/286/45.mp3)

戊寅，帝还至晋阳，议率民财以赏将士，夫人李氏谏曰：__「陛下因河东创大业，未有以惠泽其民，而先夺其生生之资，殆非新天子所以救民之意也。今宫中所有，请悉出之以劳军，虽复不厚，人无怨言。」__ 帝曰：__「善！」__ 即罢率民，倾内府蓄积以赐将士，中外闻之，大悦。李氏，晋阳人也。

---

![](assets/audios/286/46.mp3)

吴越内都监程昭悦，多聚宾客，畜兵器，与术士游。吴越王弘佐欲诛之，谓水丘昭券曰：__「汝今夕帅甲士千人围昭悦第。」__ 昭券曰：__「昭悦，家臣也，有罪当显戮，不宜夜兴兵。」__ 弘佐曰：__「善！」__ 命内牙指挥使储温伺昭悦归第，执送东府，己卯，斩之。释钱仁俊之囚。

---

![](assets/audios/286/47.mp3)

武节都指挥使史弘肇攻代州，拔之，斩王晖。

---

![](assets/audios/286/48.mp3)

建雄留后刘在明朝于契丹，以节度副使骆从朗知州事。帝遣使者张晏洪等如晋州，谕以己即帝位，从朗皆囚之。大将药可俦杀从朗，推晏洪权留后，庚辰，遣使以闻。

---

![](assets/audios/286/49.mp3)

契丹主遣右谏议大夫赵熙使晋州，括率钱帛，征督甚急。从朗既死，民相帅共杀熙。契丹主赐赵晖诏，即以为保义留后。晖斩契丹使者，焚其诏，遣支使河间赵矩奉表诣晋阳。契丹遣其将高模翰攻晖，不克。帝见矩，甚喜，曰：__「子挈咽喉之地以归我，天下不足定也！」__ 矩因劝帝早引兵南向以副天下之望，帝善之。

---

![](assets/audios/286/50.mp3)

辛巳，以晖为保义节度使，侯章为镇国节度使、保义军马步都指挥使，王晏为绛州防御使、保义军马步副指挥使。

---

![](assets/audios/286/51.mp3)

高防与王守恩谋，遣指挥使李万超白昼帅众大噪入府，斩赵行迁，推守恩权知昭义留后。守恩杀契丹使者，举镇来降。

---

![](assets/audios/286/52.mp3)

镇宁节度使耶律郎五，性残虐，澶州人苦之。贼帅王琼帅其徒千余人，夜袭据南城，北度浮航，纵兵大掠，围郎五于牙城。契丹主闻之，甚惧，始遣天平节度使李守贞、天雄节度使杜重威还镇，由是无久留河南之意。遣兵救澶州，琼退屯近郊，遣其弟超奉表来求救。癸未，帝厚赐超，遣还。琼兵败，为契丹所杀。

---

![](assets/audios/286/53.mp3)

蜀主加雄武节度使何重建同平章事。

---

![](assets/audios/286/54.mp3)

延州录事参军高允权，万金之子也。彰武节度使周密，暗而贪，将士作乱，攻之。密败，保东城。众以允权家世延帅，推为留后，据西城。密，应州人也。

---

![](assets/audios/286/55.mp3)

丹州都指挥使高彦珣杀契丹所署刺史，自领州事。

---

![](assets/audios/286/56.mp3)

契丹述律太后遣使以其国中酒馔脯果赐契丹主，贺平晋国。契丹主与群臣宴于永福殿，每举酒，立而饮之，曰：__「太后所赐，不敢坐饮。」__ 

---

![](assets/audios/286/57.mp3)

唐王淑妃与郇公从益居洛阳。赵延寿娶明宗女为夫人，淑妃诣大梁会礼。契丹主见而拜之曰：__「吾嫂也。」__ 统军刘遂凝因淑妃求节钺，契丹主以从益为许王、威信节度使，遂凝为安远节度使。淑妃以从益幼，辞不赴镇，复归于洛。契丹主以张砺为右仆射兼门下侍郎、同平章事，左仆射和凝兼中书侍郎、同平章事。司空兼门下侍郎、同平章事刘昫，以目疾辞位，罢为太保。

---

![](assets/audios/286/58.mp3)

东方群盗大起，陷宋、亳、密三州。契丹主谓左右曰：__「我不知中国之人难制如此！」__ 亟遣泰宁节度使安审琦、武宁节度使符彦卿等归镇，仍以契丹兵送之。彦卿至埇桥，贼帅李仁恕帅众数万急攻徐州。彦卿与数十骑至城下，扬鞭欲招谕之，仁恕控彦卿马，请从相公入城。彦卿子昭序，自城中遣军校陈守习缒而出，呼于贼中曰：__「相公已陷虎口，听相公助贼攻城，城不可得也。」__ 贼知不可劫，乃相帅罗拜于彦卿马前，乞赦其罪。彦卿与之誓，乃解去。

---

![](assets/audios/286/59.mp3)

三月，丙戌朔，契丹主服赭袍，坐崇元殿，百官行入阁礼。

---

![](assets/audios/286/60.mp3)

戊子，帝遣使以诏书安集农民保聚山谷避契丹之患者。

---

![](assets/audios/286/61.mp3)

辛卯，高允权奉表来降。帝谕允权听周密诣行在，密遂弃东城来奔。

---

![](assets/audios/286/62.mp3)

壬辰，高彦询以丹州来降。

---

![](assets/audios/286/63.mp3)

蜀翰林承旨李昊谓枢密使王处回曰：__「敌复据固镇，则兴州道绝，不复能救秦州矣。请遣山南西道节度使孙汉韶将兵急攻凤州。」__ 癸巳，蜀主命汉韶诣凤州行营。

---

![](assets/audios/286/64.mp3)

契丹主复召晋百官，谕之曰：__「天时向暑，吾难久留，欲暂至上国省太后。当留亲信一人于此为节度使。」__ 百官请迎太后。契丹主曰：__「太后族大，如古柏根，不可移也。」__ 契丹主欲尽以晋之百官自随。或曰：__「举国北迁，恐摇人心，不如稍稍迁之。」__ 乃诏有职事者从行，余留大梁。复以汴州为宣武军，以萧翰为节度使。翰，述律太后之兄子，其妹复为契丹主后。翰始以萧为姓，自是契丹后族皆称萧氏。

---

![](assets/audios/286/65.mp3)

吴越复发水军，遣其将余安将之，自海道救福州。己亥，至白虾浦。海岸泥淖，须布竹箦乃可行，唐之诸军在城南者，聚而射之，箦不得施。冯延鲁曰：__「城所以不降者，恃此救也。今相持不战，徒老我师，不若纵其登岸尽杀之，则城不攻自降矣。」__ 裨将孟坚曰：__「浙兵至此已久，不能进退，求一战而死不可得。若听其登岸，彼必致死于我，其锋不可当，安能尽杀乎！」__ 延鲁不听，曰：__「吾自击之。」__ 吴越兵既登岸，大呼奋击，延鲁不能御，弃众而走，孟坚战死。吴越兵乘胜而进，城中兵亦出，夹击唐兵，大破之。唐城南诸军皆遁，吴越兵追之。王崇文以牙兵三百拒之，诸军陈于崇文之后，追者乃还。

---

![](assets/audios/286/66.mp3)

或言浙兵欲弃福州，拔李达之众归钱唐。东南守将刘洪进等白王建封，请纵其尽出而取其城。留从效不欲福州之平，建封亦忿陈觉等专横，乃曰：__「吾军败矣，安能与人争城！」__ 是夕，烧营而遁，城北诸军亦相顾而溃。冯延鲁引佩刀自刺，亲吏救之，不死。唐兵死者二万余人，委弃军资器械数十万，府库为之耗竭。余安引兵入福州，李达举所部授之。

---

![](assets/audios/286/67.mp3)

留从效引兵还泉州，谓唐戍将曰：__「泉州与福州世为仇敌，南接岭海瘴疠之乡，地险土瘠。比年军旅屡兴，农桑废业，冬征夏敛，仅能自赡，岂劳大军久戍于此！」__ 置酒饯之，戍将不得已引兵归。唐主不能制，加从效检校太傅。

---

![](assets/audios/286/68.mp3)

壬寅，契丹主发大梁，晋文武诸司从者数千人，诸军吏卒又数千人，宫女、宦官数百人，尽载府库之实以行，所留乐器仪仗而已。夕宿赤冈，契丹主见村落皆空，命有司发榜数百通，所在招抚百姓，然竟不禁胡骑剽掠。丙午，契丹［主］自白马渡河，谓宣徽使高勋曰：__「吾在上国，以射猎为乐，至此令人悒悒。今得归，死无恨矣。」__ 

---

![](assets/audios/286/69.mp3)

蜀孙汉韶将兵二万攻凤州，军于固镇，分兵扼散关以绝援路。

---

![](assets/audios/286/70.mp3)

张筠、余安皆还钱唐，吴越王弘佐遣东南安抚使鲍修让将兵戍福州，以东府安抚使钱弘倧为丞相。

---

![](assets/audios/286/71.mp3)

庚戌，以皇弟北京马步都指挥使崇行太原尹，知府事。

---

![](assets/audios/286/72.mp3)

辛亥，契丹主将攻相州，梁晖请降，契丹主赦之，许以为防御使。晖疑其诈，复乘城拒守。夏，四月，己未，未明，契丹主命蕃、汉诸军急攻相州，食时克之，悉杀城中男子，驱其妇女而北，胡人掷婴孩于空中，举刃接之以为乐。留高唐英守相州。唐英阅城中，遗民男女得七百余人。其后节度使王继弘敛城中髑髅瘗之，凡得十余万。或告磁州刺史李谷谋举州应汉，契丹主执而诘之，谷不服，契丹主引手于车中，若取所获文书者。谷知其诈，因请曰：__「必有其验，乞显示之。」__ 凡六诘，谷辞气不屈，乃释之。

---

![](assets/audios/286/73.mp3)

帝以从弟北京马军都指挥使信领义成节度使，充侍卫马军都指挥使，武节都指挥使史弘肇领忠武节度使，充步军都指挥使，右都押牙杨邠权枢密使，蕃汉兵马都孔目官郭威权副枢密使，两使都孔目官南乐王章权三司使。

---

![](assets/audios/286/74.mp3)

癸亥，立魏国夫人李氏为皇后。

---

![](assets/audios/286/75.mp3)

契丹主见所过城邑丘墟，谓蕃、汉群臣曰：__「致中国如此，皆燕王之罪也。」__ 顾张砺曰：__「尔亦有力焉。」__ 

---

![](assets/audios/286/76.mp3)

甲子，帝以河东节度判官长安苏逢吉、观察判官苏禹珪为中书侍郎、同平章事。禹珪，密州人也。

---

![](assets/audios/286/77.mp3)

振武节度使、府州团练使折从远入朝，更名从阮，置永安军于府州，以从阮为节度使。又以河东左都押牙刘铢为河阳节度使。铢，陕人也。

---

![](assets/audios/286/78.mp3)

契丹昭义节度使耿崇美屯泽州，将攻潞州。乙丑，诏史弘肇将步骑万人救之。

---

![](assets/audios/286/79.mp3)

丙寅，以王守恩为昭义节度使，高允权为彰武节度使，又以岢岚军使郑廉为忻州刺史，领彰国节度使兼忻、代二州义军都部署。丁卯，以缘河巡检使阎万进为岚州刺史，领振武节度使兼岚、宪二州义军都制置使。帝闻契丹北归，欲经略河南，故以弘肇为前驱，又遣谦万进出北方以分契丹兵势。万进，并州人也。

---

![](assets/audios/286/80.mp3)

契丹主以船数十艘载晋铠仗，将自汴溯河归其国，命宁国都虞候榆次武行德将士卒千余人部送之。至河阴，行德与将士谋曰：__「今为虏所制，将远去乡里。人生会有死，安能为异域之鬼乎！虏势不能久留中国，不若共逐其党，坚守河阳，以俟天命之所归者而臣之，岂非长策乎！」__ 众以为然。行德即以铠仗授之，相与杀契丹监军使。会契丹河阳节度使崔廷勋以兵送耿崇美之潞州，行德遂乘虚入据河阳，众推行德为河阳都部署。行德遣弟行友奉蜡表间道诣晋阳。

---

![](assets/audios/286/81.mp3)

契丹遣武定节度使方太诣洛阳巡检，至郑州。州有戍兵，共迫太为郑王。梁嗣密王朱乙逃祸为僧，嵩山贼帅张遇得之，立以为天子，取嵩岳神衮冕以衣之，帅众万余袭郑州，太击走之。太以契丹尚强，恐事不济，说谕戍兵，欲与之俱西，众不从，太自西门逃奔洛阳。戍兵既失太，反谮太于契丹，云胁我为乱。太遣子师朗自诉于契丹，契丹将麻荅杀之，太无以自明。会群盗攻洛阳，契丹留守刘曦弃城奔许州，太乃入府行留守事，与巡检使潘环击群盗却之，张遇杀朱乙请降。伊阙贼帅自称天子，誓众于南郊坛，将入洛阳，太逆击，走之。太欲自归于晋阳，武行德使人诱太曰：__「我裨校也，公旧镇此地，今虚位相待。」__ 太信之，至河阳，为行德所杀。

---

![](assets/audios/286/82.mp3)

萧翰遣高谟翰援送刘曦自许还洛阳，曦疑潘环构其众逐己，使谟翰杀之。

---

![](assets/audios/286/83.mp3)

戊辰，武行友至晋阳。

---

![](assets/audios/286/84.mp3)

庚午，史弘肇奏遣先锋将马诲击契丹，斩首千余级。时耿崇美，崔廷勋至泽州，闻弘肇兵已入潞州，不敢进，引众而南。弘肇遣诲追击，破之，崇美、廷勋与奚王拽剌退保怀州。

---

![](assets/audios/286/85.mp3)

辛未，以武行德为河阳节度使。

---

![](assets/audios/286/86.mp3)

契丹主闻河阳乱，叹曰：__「我有三失，宜天下之叛我也！诸道括钱，一失也；令上国人打草谷，二失也；不早遣诸节度使还镇，三失也。」__ 

---

![](assets/audios/286/87.mp3)

唐主以矫诏败军，皆陈觉、冯延鲁之罪，壬申，诏赦诸将，议斩二人以谢中外。御史中丞江文蔚对仗弹冯延己、魏岑曰：__「陛下践阼以来，所信任者，延己、延鲁、岑、觉四人而已，皆阴狡弄权，壅蔽聪明，排斥忠良，引用群小，谏争者逐，窃议者刑，上下相蒙，道路以目。今觉、延鲁虽伏辜，而延己、岑犹在，本根未殄，枝干复生。同罪异诛，人心疑惑。」__ 又曰：__「上之视听，惟在数人，虽日接群臣，终成孤立。」__ 又曰：__「在外者握兵，居中者当国。」__ 又曰：__「岑、觉、延鲁，更相违戾，彼前则我却，彼东则我西。天生五材，国之利器，一旦为小人忿争妄动之具。」__ 又曰：__「征讨之柄，在岑折简，帑藏取与，系岑一言。」__ 唐主以文蔚所言为太过，怒，贬江州司士参军。械送觉、延鲁至金陵。宋齐丘以尝荐觉使福州，上表待罪。

---

![](assets/audios/286/88.mp3)

流觉于蕲州，延鲁于舒州。知制诰会稽徐铉、史馆修撰韩熙载上疏曰：__「觉、延鲁罪不容诛，但齐丘、延己为之陈请，故陛下赦之。擅兴者不罪，则疆场有生事者矣；丧师者获存，则行陈无效死者矣。请行显戮以重军威。」__ 不从。

---

![](assets/audios/286/89.mp3)

中书侍郎、同平章事冯延己罢为太弟少保，贬魏岑为太子洗马。

---

![](assets/audios/286/90.mp3)

韩熙载屡言宋齐丘党与必为祸乱。齐丘奏熙载嗜酒猖狂，贬和州司士参军。

---

![](assets/audios/286/91.mp3)

乙亥，凤州防御使石奉頵举州降蜀。奉頵，晋之宗属也。

---

![](assets/audios/286/92.mp3)

契丹主至临城，得疾，及栾城，病甚，苦热，聚冰于胸腹手足，且啖之。丙子，至杀胡林而卒。国人剖其腹，实盐数斗，载之北去，晋人谓之__「帝羓」__ 。

---

![](assets/audios/286/93.mp3)

赵延寿恨契丹主负约，谓人曰：__「我不复入龙沙矣。」__ 即日，先引兵入恒州，契丹永康王兀欲及南北二王，各以所部兵相继而入。延寿欲拒之，恐失大援，乃纳之。

---

![](assets/audios/286/94.mp3)

时契丹诸将已密议奉兀欲为主，兀欲登鼓角楼受叔兄拜。而延寿不之知，自称受契丹皇帝遗诏，权知南朝军国事，仍下教布告诸道，所以供给兀欲与诸将同，兀欲衔之。恒州诸门管钥及仓库出纳，兀欲皆自主之。延寿使人请之，不与。

---

![](assets/audios/286/95.mp3)

契丹主丧至国，述律太后不哭，曰：__「待诸部宁壹如故，则葬汝矣。」__ 

---

![](assets/audios/286/96.mp3)

帝之自寿阳还也，留兵千人戍承天军。戍兵闻契丹北还，不为备。契丹袭击之，戍兵惊溃；契丹焚其市邑，一日狼烟百余举。帝曰：__「此虏将遁，张虚势也。」__ 遣亲将叶仁鲁将步骑三千赴之。会契丹出剽掠，仁鲁乘虚大破之，丁丑，复取承天军。

---

![](assets/audios/286/97.mp3)

冀州人杀契丹刺史何行通，推牢城指挥使张廷翰知州事。廷翰，冀州人，符习之甥也。

---

![](assets/audios/286/98.mp3)

或说赵延寿曰：__「契丹诸大人数日聚谋，此必有变。今汉兵不减万人，不若先事图之。」__ 延寿犹豫不决。壬午，延寿下令，以来月朔日于待贤馆上事，受文武官贺。其仪：宰相、枢密使拜于阶上，节度使以下拜于阶下。李崧以虏意不同，事理难测，固请赵延寿未行此礼，乃止。
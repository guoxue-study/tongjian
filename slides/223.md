---
marp: true
title: 唐纪 第三十九章 唐纪三十九
theme: uncover
paginate: true
---

# 唐纪 第三十九章 唐纪三十九

---

![](assets/audios/223/1.mp3)

起昭阳单瘀七月，尽旃蒙大荒落十月，凡二年有奇。

---

## 代宗睿文孝武皇帝上之下广德元年（癸卯，公元七六三年）

---

![](assets/audios/223/3.mp3)

秋，七月，壬寅，群臣上尊号曰宝应元圣文武孝皇帝。壬子，赦天下，改元。诸将讨史朝义者进官阶、加爵邑有差。册回纥可汗为颉咄登蜜施合俱录英义建功毘伽可汗，可敦为娑墨光亲丽华毘伽可敦；左、右杀以下，皆加封赏。

---

![](assets/audios/223/4.mp3)

戊辰，杨绾上贡举条目：秀才问经义二十条，对策五道；国子监举人，令博士荐于祭酒，祭酒试通者升之于省，如乡贡法。明法，委刑部考试。或以为明经、进士，行之已久，不可遽改。事虽不行。识者是之。

---

![](assets/audios/223/5.mp3)

以仆固瑒为朔方行营节度使。

---

![](assets/audios/223/6.mp3)

吐蕃入大震关，陷兰、廓、河、鄯、洮、岷、秦、成、渭等州，尽取河西、陇右之地。唐自武德以来，开拓边境，地连西域，皆置都督、府、州、县。开元中，置朔方、陇右、河西、安西、北庭诸节度使以统之，岁发山东丁壮为戍卒，缯帛为军资，开屯田，供糗粮，设监牧，畜马牛，军城戍逻，万里相望。及安禄山反，边兵精锐者皆征发入援，谓之行营，所留兵单弱，胡虏稍蚕食之；数年间，西北数十州相继沦没，自凤翔以西，邠州以北，皆为左衽矣。

---

![](assets/audios/223/7.mp3)

初，仆固怀恩受诏与回纥可汗相见于太原；河东节度使辛云京以可汗乃怀恩婿，恐其合谋袭军府，闭城自守，亦不犒师。及史朝义既平，诏怀恩送可汗出塞，往来过太原，云京亦闭城不与相闻。怀恩怒，具表其状，不报。怀恩将朔方兵数万屯汾州，使其子御史大夫瑒将万人屯榆次，裨将李光逸等屯祈县，李怀光等屯晋州，张维岳等屯沁州。怀光，本勃海靺鞨也，姓茹，为朔方将，以功赐姓。

---

![](assets/audios/223/8.mp3)

中使骆奉仙至太原，云京厚结之，为言怀恩与回纥连谋，反状已露。奉仙还，过怀恩，怀恩与饮于母前，母数让奉仙曰：__「汝与吾儿约为兄弟，今又亲云京，何两面也！」__ 酒酣，怀恩起舞，奉仙赠以缠头彩。怀恩欲酬之，曰：__「来日端午，当更乐饮一日。」__ 奉仙固请行，怀恩匿其马，奉仙谓左右曰：__「朝来责我，又匿我马，将杀我也。」__ 夜，逾垣而走；怀恩惊，遽以其马追还之。八月，癸未，奉仙至长安，奏怀恩谋反；怀恩亦具奏其状，请诛云京、奉仙；上两无所问，优诏和解之。

---

![](assets/audios/223/9.mp3)

怀恩自以兵兴以来，所在力战，一门死王事者四十六人，女嫁绝域，说谕回纥，再收两京，平定河南、北，功无与比，而为人构陷，愤怨殊深，上书自讼，以为：__「臣昨奉诏送可汗归国，倾竭家资，俾之上道。行至山北，云京、奉仙闭城不出祗迎，仍令潜行窃盗。回纥怨怒，亟欲纵兵，臣力为弥缝，方得出塞。云京、奉仙恐臣先有奏论，遂复妄称设备，与李抱玉共相组织。臣静而思之，其罪有六：昔同罗叛乱，臣为先帝扫清河曲，一也；臣男玢为同罗所虏，得间亡归，臣斩之以令众士，二也；臣有二女，远嫁外夷，为国和亲，荡平寇敌，三也；臣与男瑒不顾死亡，为国效命，四也；河北新附，节度使皆握强兵，臣抚绥以安反侧，五也；臣说谕回纥，使赴急难，天下既平，送之归国，六也。

---

![](assets/audios/223/10.mp3)

既负六罪，诚合万诛，惟当吞恨九泉，衔冤千古，复何诉哉！臣受恩至重，夙夜思奉天颜，但以来瑱受诛，朝廷不示其罪，诸道节度，谁不疑惧！近闻诏追数人，尽皆不至，实畏中官谗口，虚受陛下诛夷；岂惟群臣不忠，正为回邪在侧。且臣前后所奏骆奉仙，词情非不摭实，陛下竟无处置，宠任弥深；皆由同类比周，蒙蔽圣听。窃闻四方遣人奏事，陛下皆云与骠骑议之，曾不委宰相可否，或稽留数月不还，远近益加疑阻。如臣朔方将士，功效最高，为先帝中兴主人，乃陛下蒙尘故吏，曾不别加优奖，反信谗嫉之词。子仪先已被猜，臣今又遭诋毁，弓藏鸟尽，信匪虚言。陛下信其矫诬，何殊指鹿为马！倘不纳愚恳，且贵因循，臣实不敢保家，陛下岂能安国！忠言利行，惟陛下图之。臣欲公然入朝，恐将士留沮。

---

![](assets/audios/223/11.mp3)

托巡晋、绛，于彼迁延，乞陛下特遣一介至绛州问臣，臣即与之同发。」__ 

---

![](assets/audios/223/12.mp3)

九月，壬戌，上遣裴遵庆诣怀恩谕旨，且察其去就。怀恩见遵庆，抱其足号泣拆冤。遵庆为言圣恩优厚，讽令入朝，怀恩许诺。副将范志诚以为不可，曰：__「公信其甘言，入则为来瑱，不复还矣！」__ 明日，怀恩见遵庆，以惧死为辞，请令一子入朝，志诚又以为不可，遵庆乃还。御史大夫王翊使回纥还，怀恩先与可汗往来，恐翊泄其事，遂留之。

---

![](assets/audios/223/13.mp3)

吐蕃之初入寇也，边将告急，程元振皆不以闻。冬，十月，吐蕃寇泾州，刺史高晖以城降之，遂为之乡导，引吐蕃深入；过邠州，上始闻之。辛未，寇奉天、武功，京师震骇。诏以雍王适为关内元帅，郭子仪为副元帅，出镇咸阳以御之。

---

![](assets/audios/223/14.mp3)

子仪闲废日久，部曲离散，至是召募，得二十骑而行，至咸阳，吐蕃帅吐谷浑、党项、氐、羌二十余万众，弥漫数十里，已自司竹园渡渭，循山而东。子仪使判官中书舍人王延昌入奏，请益兵，程元振遏之，竟不召见。癸酉，渭北行营兵马使吕月将将精卒二千，破吐蕃于盩厔之西。乙亥，吐蕃寇盩厔，月将复与力战，兵尽，为虏所擒。

---

![](assets/audios/223/15.mp3)

上方治兵，而吐蕃已度便桥，仓猝不知所为。丙子，出幸陕州，官吏藏窜，六军逃散。郭子仪闻之，遽自咸阳归长安，比至，车驾已去。上才出苑门，渡浐水，射生将王献忠拥四百骑叛还长安，胁丰王珙等十王西迎吐蕃。遇子仪于开远门内，子仪叱之，献忠下马，谓子仪曰：__「今主上东迁，社稷无主，令公身为元帅，废立在一言耳。」__ 子仪未应。珙越次言曰：__「公何不言！」__ 子仪责让之，以兵援送行在。丁丑，车驾至华州，官吏奔散，无复供拟，扈从将士不免冻馁。会观军容使鱼朝恩将神策军自陕来迎，上乃幸朝恩营。丰王珙见上于潼关，上不之责，退至幕中，有不逊语；群臣奏请诛之，乃赐死。

---

![](assets/audios/223/16.mp3)

戊寅，吐蕃入长安，高晖与吐蕃大将马重英等立故邠王守礼之孙广武王承宏为帝，改元，置百官，以前翰林学士于可封等为相。吐蕃剽掠府库市里，焚闾舍，长安中萧然一空。苗晋卿病卧家，遣人舆入，迫胁之，晋卿闭口不言，虏不敢杀。于是六军散者所在剽掠，士民避乱，皆入山谷。

---

![](assets/audios/223/17.mp3)

辛巳，上至陕，百官稍有至者。郭子仪引三十骑自御宿川循山而东，谓王延昌曰：__「六军将士逃溃者多在商州，今速往收之，并发武关防兵，数日间，北出蓝田以向长安，吐蕃必遁。」__ 过蓝田，遇元帅都虞候臧希让、凤翔节度使高升，得兵近千人。子仪与延昌谋曰：__「溃兵至商州，官吏必逃匿而人乱。」__ 使延昌自直径入商州抚谕之。诸将方纵兵暴掠，闻子仪至，皆大喜听命。子仪恐吐蕃逼乘舆，留军七盘，三日乃行，比至商州，行收兵，并武关防兵合四千人，军势稍振。子仪乃泣谕将士以共雪国耻，取长安，皆感激受约束。子仪请太子宾客第五琦为粮料使，给军食。上赐子仪诏，恐吐蕃东出潼关，征子仪诣行在。子仪表称：__「臣不收京城无以见陛下，若出兵蓝田，虏必不敢东向。」__ 上许之。

---

![](assets/audios/223/18.mp3)

坊节度判官段秀实说节度使白孝德引兵赴难，孝德即日大举，南趣京畿，与蒲、陕、商、华合势进击。

---

![](assets/audios/223/19.mp3)

吐蕃既立广武王承宏，欲掠城中士、女、百工，整众归国。子仪使左羽林大将军长孙全绪将二百骑出蓝田观虏势，令第五琦摄京兆尹，与之偕行，又令宝应军使张知节将兵继之。全绪至韩公堆，昼则击鼓张旗帜，夜则多燃火，以疑吐蕃。前光禄卿殷仲卿聚众近千人，保蓝田，与全绪相表里，帅二百余骑直度浐水。吐蕃惧，百姓又绐之曰：__「郭令公自商州将大军不知其数至矣！」__ 虏以为然，稍稍引军去。全绪又使射生将王甫入城阴结少年数百，夜击鼓大呼于朱雀街，吐蕃惶骇，庚寅，悉众遁去。高晖闻之，帅麾下三百余骑东走，至潼关，守将李日越擒而杀之。

---

![](assets/audios/223/20.mp3)

壬辰，诏以元载判元帅行军司马，以第五琦为京兆尹。癸巳，以郭子仪为西京留守。甲午，子仪发商州。巳亥，以鱼朝恩部将皇甫温为陕州刺史，周智光为华州刺史。

---

![](assets/audios/223/21.mp3)

骠骑大将军、判元帅行军司马程元振专权自恣，人畏之甚于李辅国。诸将有大功者，元振皆忌疾欲害之。吐蕃入寇，元振不以时奏，致上狼狈出幸。上发诏征诸道兵，李光弼等皆忌元振居中，莫有至者，中外咸切齿而莫敢发言。太常博士柳伉上疏，以为：__「犬戎犯关度陇，不血刃而入京师，劫宫闱，焚陵寝，武士无一人力战者，此将帅叛陛下也。陛下疏元功，委近习，日引月长，以成大祸，群臣在廷，无一人犯颜回虑者，此公卿叛陛下也。陛下始出都，百姓填然，夺府库，相杀戮，此三辅叛陛下也。自十月朔召诸道兵，尽四十日，无只轮入关，此四方叛陛下也。内外离叛，陛下以今日之势为安邪，危邪？若以为危，岂得高枕，不为天下讨罪人乎！臣闻良医疗疾，当病饮药，药不当病，犹无益也。

---

![](assets/audios/223/22.mp3)

下视令日之病，何繇至此乎？必欲存宗庙社稷，独斩元振首，驰告天下，悉出内使隶诸州，持神策兵付大臣，然后削尊号，下诏引咎，曰：‘天下其许朕自新改过，宜即募士西赴朝廷；若以朕恶未悛，则帝王大器，敢妨圣贤，其听天下所往。’如此，而兵不至，人不感，天下不服，臣请阖门寸斩以谢陛下。」__ 上以元振尝有保护功，十一月，辛丑，削元振官爵，放归田里。

---

![](assets/audios/223/23.mp3)

王甫自称京兆尹，聚众二千余人，署置官属，暴横长安中。壬寅，郭子仪至浐水西，甫按兵不出。或谓子仪，城不可入。子仪不听，引三十骑徐进，使人传呼召甫；甫失据，出迎拜伏，子仪斩之，其兵尽散。白孝德与邠宁节度使张蕴琦将兵屯畿县，子仪召之入城，京畿遂安。

---

![](assets/audios/223/24.mp3)

宦官广州市舶使吕太一发兵作乱，节度使张休弃城奔端州。太一纵兵焚掠，官军讨平之。

---

![](assets/audios/223/25.mp3)

吐蕃还至凤翔，节度使孙志直闭城拒守，吐蕃围之数日。镇西节度使马璘闻车驾幸陕，将精骑千余自河西入赴难；转斗至凤翔，值吐蕃围城，璘帅众持满外向，突入城中，不解甲，背城出战，单骑先士卒奋击，俘斩千计而归。明日，虏复逼城请战，璘开悬门以待之。虏引退，曰：__「此将军不惜死，宜避之。」__ 遂去，居于原、会、成、渭之地。

---

![](assets/audios/223/26.mp3)

十二月，丁亥，车驾发陕州。左丞颜真卿请上先谒陵庙，然后还宫，元载不从，真卿怒曰：__「朝廷岂堪相公再坏邪！」__ 载由是衔之。甲午，上至长安，郭子仪帅城中百官及诸军迎于沪水东，伏地待罪。上劳之曰：__「用卿不早，故及于此。」__ 

---

![](assets/audios/223/27.mp3)

以鱼朝恩为天下观军容宣慰处置使，总禁兵，权宠无比，筑城于鄠县及中渭桥，屯兵以备吐蕃，以骆奉仙为鄠县筑城使，遂将其兵。

---

![](assets/audios/223/28.mp3)

乙未，以苗晋卿为太保，裴遵庆为太子少傅，并罢政事；以宗正卿李岘为黄门侍郎、同平章事。遵庆既去，元载权益盛，以货结内侍董秀，使主书卓英倩潜与往来，上意所属，载必先知之，承意探微，言无不合；上以是愈爱之。英倩，金州人也。

---

![](assets/audios/223/29.mp3)

吐蕃既去，广武王承宏逃匿草野；上赦下诛，丙申，放之于华州。

---

![](assets/audios/223/30.mp3)

程元振既得罪，归三原，闻上还宫，衣妇人服，私入长安，复规任用，京兆府擒之以闻。

---

![](assets/audios/223/31.mp3)

吐蕃陷松、维、保三州及云山新筑二城，西川节度使高适不能救，于是剑南西山诸州亦入于吐蕃矣。

---

## 代宗睿文孝武皇帝上之下广德二年（甲辰，公元七六四年）

---

![](assets/audios/223/33.mp3)

春，正月，壬寅，敕称程元振变服潜行，将图不轨，长流溱州。上念元振之功。寻复令于江陵安置。

---

![](assets/audios/223/34.mp3)

癸卯，合剑南东、西川为一道，以黄门侍郎严武为节度使。

---

![](assets/audios/223/35.mp3)

丙午，遣检校刑部尚书颜真卿宣慰朔方行营。上之在陕也，真卿请奉诏召仆固怀恩，上不许。至是，上命真卿说谕怀恩入朝。对曰：__「陛下在陕，臣往，以忠义责之，使之赴难，彼犹有可来之理；今陛下还宫，彼进不成勤王，退不能释众，召之，庸肯至乎！且言怀恩反者，独辛云京、骆奉仙、李抱玉、鱼朝恩四人耳，自外群臣皆言其枉。陛下不若以郭子仪代怀恩，可不战而服也。」__ 时汾州别驾李抱真，抱玉之从父弟也，知怀恩有异志，脱身归京师。上方以怀恩为忧，召见抱真问计，对曰：__「此不足忧也。朔方将士思郭子仪，如子弟之思父兄。怀恩欺其众云‘郭子仪已为鱼朝恩所杀’，众信之，故为其用耳。陛下诚以子仪领朔方，彼皆不召而来耳。」__ 上然之。

---

![](assets/audios/223/36.mp3)

甲寅，礼仪使杜鸿渐奏：__「自今祀圜丘、方丘请以太祖配，祈谷以高祖配，大雩以大宗配，明堂以肃宗配。」__ 从之。

---

![](assets/audios/223/37.mp3)

乙卯，立雍王适为太子。

---

![](assets/audios/223/38.mp3)

吐蕃之入长安也，诸军亡卒及乡曲无赖子弟相聚为盗；吐蕃既去，犹窜伏南山子午等五谷，所在为患。丁巳，以太子宾客薛景仙为南山五谷防御使，以讨之。

---

![](assets/audios/223/39.mp3)

魏博节度使田承嗣奏名所管曰天雄军，从之。

---

![](assets/audios/223/40.mp3)

仆固怀恩既不为朝廷所用，遂与河东都将李竭诚潜谋取太原；辛云京觉之，杀竭诚，乘城设备。怀恩使其子瑒将兵攻之，云京出与战，瑒大败而还，遂引兵围榆次。上谓郭子仪曰：__「怀恩父子负朕实深。闻朔方将士思公如枯旱之望雨，公为朕镇抚河东，汾上之师必不为变。」__ 戊午，以子仪为关内、河东副元帅、河中节度等使。怀恩将士闻之，皆曰：__「吾辈从怀恩为不义，何面目见汾阳王！」__ 

---

![](assets/audios/223/41.mp3)

癸亥，以刘晏为太子宾客，李岘为詹事，并罢政事。晏坐与程元振交通；元振获罪，岘有力焉，由是为宦官所疾，故与晏皆罢。以右散骑常侍王缙为黄门侍郎，太常卿杜鸿为兵部侍郎，并同平章事。

---

![](assets/audios/223/42.mp3)

丁卯，以郭子仪为朔方节度大使。二月，子仪至河中。云南子弟万人戍河中，将贪卒暴，为一府患，子仪斩十四人，杖三十人，府中遂安。

---

![](assets/audios/223/43.mp3)

癸酉，上朝献太清宫；甲戌，享太庙；乙亥，祀昊天上帝于圜丘。

---

![](assets/audios/223/44.mp3)

仆固瑒围榆次，旬余不拔；遣使急发祁县兵，李光逸尽与之。士卒未食，行不能前，十将白玉、焦晖紧鸣镝射其后者，军士曰：__「将军何乃射人？」__ 玉曰：__「今从人反，终不免死；死一也，射之何伤！」__ 至榆次，瑒责期迟，胡人曰：__「我乘马，乃汉卒不行耳。」__ 瑒捶汉卒，卒皆怨怒，曰：__「节度使党胡人。」__ 其夕，焦晖、白玉帅众攻瑒，杀之。仆固怀恩闻之，入告其母。母曰：__「吾语汝勿反，国家待汝不薄，今众心既变，祸必及我，将如之何！」__ 怀恩不对，再拜而出。母提刀逐之曰：__「吾为国家杀此贼，取其心以射三军。」__ 怀恩疾走，得免，遂与麾下三百渡河北走。

---

![](assets/audios/223/45.mp3)

时朔方将浑释之守灵州，怀恩檄至，云全军归镇，释之曰：__「不然，此必众溃矣。」__ 将拒之，其甥张韶曰：__「彼或翻然改图，以众归镇，何可不纳也！」__ 释之疑未决。怀恩行速，先候者而至，释之不得已纳之。张韶以其谋告怀恩，怀恩以韶为间，杀释之而收其军，使韶主之；既而曰：__「释之，舅也，彼尚负之，安有忠于我哉！」__ 他日，以事杖之，折其胫，置于弥峨城而死。

---

![](assets/audios/223/46.mp3)

都虞候张维岳在沁州，闻怀恩去，乘传至汾州，抚定其众，杀焦晖、白玉而窃其功，以告郭子仪。子仪使牙官卢谅至汾州，维岳赂谅，使实其言。子仪奏维岳杀瑒，传首诣阙。群臣入贺，上惨然不悦，曰：__「朕信不及人，致勋臣颠越，深用为愧，又何贺焉！」__ 命辇怀恩母至长安，给待优厚，月余，以寿终；以礼葬之，功臣皆感叹。

---

![](assets/audios/223/47.mp3)

戊寅，郭子仪如汾州，怀恩之众数万悉归之，咸鼓舞涕泣，喜其来而悲其晚也。子仪知卢谅之诈，杖杀之。上以李抱真言有验，迁殿中少监。

---

![](assets/audios/223/48.mp3)

上之幸陕也，李光弼竟迁延不至；上恐遂成嫌隙，其母在河中，数遣中使存问之。吐蕃退，除光弼东都留守以察其去就；光弼辞以就江、淮粮运，引兵归徐州。上迎其母至长安，厚加供给，使其弟光进掌禁兵，遇之加厚。

---

![](assets/audios/223/49.mp3)

戊子，赦天下。

---

![](assets/audios/223/50.mp3)

自丧乱以来，汴水堙废，漕运者自江、汉抵梁、洋，迂险劳费。三月，己酉，以太子宾客刘晏为河南、江、淮以来转运使，议开汴水。庚戌，又命晏与诸道节度使均节赋役，听从便宜行毕以闻。时兵火之后，中外艰食，关中米斗千钱，百姓挼穗以给禁军，宫厨无兼时之积。晏乃疏浚汴水，遗元载书，具陈漕运利病，令中外相应。自是每岁运米数十万石以给关中，唐世称漕运之能者，推晏为首，后来者皆遵其法度云。

---

![](assets/audios/223/51.mp3)

甲子，盛王琦薨。

---

![](assets/audios/223/52.mp3)

党项寇同州，郭子仪使开府仪同三司李国臣击之，曰：__「虏得间则出掠，官军至则逃入山，宜使羸师居前以诱之，劲骑居后以覆之。」__ 国臣与战于澄城北，大破之，斩首捕虏千余人。

---

![](assets/audios/223/53.mp3)

夏，五月，癸丑，初行《五纪历》。

---

![](assets/audios/223/54.mp3)

庚申，礼部侍郎杨绾奏岁贡教弟力田无实状，及童子科皆侥幸；悉罢之。

---

![](assets/audios/223/55.mp3)

郭子仪以安、史昔据洛阳，故诸道置节度使以制其要冲；今大盗已平，而所在聚兵，耗蠹百姓，表请罢之，仍自河中为始。六月，庚辰，敕罢河中节度及耀德军。子仪复请罢关内副元帅；不许。

---

![](assets/audios/223/56.mp3)

仆固怀恩至灵武，收合散亡，其众复振。上厚抚其家，癸未，下诏，称其__「勋劳着于帝室，及于天下。疑隙之端，起自群小，察其深衷，本无他志；君臣之义，情实如初。但以河北既平，朔方已有所属，宜解河北副元帅、朔方节度等使，其太保兼中书令、大宁郡王如故。但当诣阙，更勿有疑。」__ 怀恩竟不从。秋，七月，庚子，税天下青苗钱以给百官俸。

---

![](assets/audios/223/57.mp3)

大尉兼侍中、河南副元帅、临淮武穆王李光弼，治军严整，指顾号令，诸将莫敢仰视，谋定而后战，能以少制众，与郭子仪齐名。及在徐州，拥兵不朝，诸将田神功等不复禀畏，光弼愧恨成疾，己酉，薨。八月，丙寅，以王缙代光弼都统河南、淮西、山南东道诸行营。

---

![](assets/audios/223/58.mp3)

郭子仪自河中入朝，会泾原奏仆固怀恩引回纥、吐蕃十万众将入寇，京师震骇，诏子仪帅诸将出镇奉天。上召问方略，对曰：__「怀恩无能为也。」__ 上曰：__「何故？」__ 对曰：__「怀恩勇而少恩，士心不附，所以能入寇者，因思归之士耳。怀恩本臣偏裨，其麾下皆臣部曲，必不忍以锋刃相向，以此知其无能为也。」__ 辛巳，子仪发，赴奉天。

---

![](assets/audios/223/59.mp3)

甲午，加王缙东都留守。

---

![](assets/audios/223/60.mp3)

河中尹兼节度副使崔发镇兵西御吐蕃，为法不一。九月，丙申，镇兵作乱，掠官府及居民，终夕乃定。

---

![](assets/audios/223/61.mp3)

丙午，加河东节度使辛云京同平章事。

---

![](assets/audios/223/62.mp3)

辛亥，以郭子仪充北道邠宁、泾原、河西以来通和吐蕃使，以陈郑？⒃舐航趰度使李抱玉充南道通和吐蕃使。子仪闻吐蕃逼邠州，甲寅，遣其子朔方兵马使曦将兵万人救之。

---

![](assets/audios/223/63.mp3)

己未，剑南节度使严武破吐蕃七万众，拔当狗城。

---

![](assets/audios/223/64.mp3)

关中虫蝗、霖雨，米斗千余钱。

---

![](assets/audios/223/65.mp3)

仆固怀恩前军至宜禄，郭子仪使右兵马使本国臣将兵为郭曦后继。邠宁节度使白孝德败吐蕃于宜禄。冬，十月，怀恩引回纥、吐蕃至曦州，白教德、郭曦闭城拒守。

---

![](assets/audios/223/66.mp3)

庚午，严武拔吐蕃盐川城。

---

![](assets/audios/223/67.mp3)

仆固怀恩与回纥、吐蕃进逼奉天，京师戒严。诸将请战，郭子仪不许，曰：__「虏深入吾地，利于速战，吾坚壁以待之，彼以吾为怯，必不戒，乃可破也。若遽战而不利，则众心离矣。敢言战者斩！」__ 辛未夜，子仪出陈于干陵之南，壬申未明，虏众大至。虏始以子仪为无备，欲袭之，忽见大军，惊愕，遂不战而退。子仪使裨将李怀光等将五千骑追虏，至麻亭而还。虏至邠州，丁丑，攻之，不克；乙酉，虏涉泾而遁。

---

![](assets/audios/223/68.mp3)

怀恩之南寇也，河西节度使杨志烈发卒万千，谓监军柏文达曰：__「河西锐卒，尽于此矣。君将之以攻灵武，则怀恩有返顾之虑，此亦救京师之一奇也！」__ 文达遂将其众击摧砂堡、灵武县，皆下之，进攻灵州。怀恩闻之，自永寿遽归，使蕃、浑二千骑夜袭文达，大破之，士卒死者殆半。文达将余众归凉州，哭而入。志烈迎之曰：__「此行有安京室之功，卒死何伤。」__ 士卒怨其言。未几，吐蕃围凉州，士卒不为用；志烈奔甘州，为沙陀所杀，凉州遂陷。沙陀姓朱耶，世居沙陀碛，因以为名。

---

![](assets/audios/223/69.mp3)

十一月，丁未，郭子仪自行营入朝。郭曦在邠州，纵士卒为暴，节度使白孝德患之，以子仪故，不敢言；泾州剌史段秀实自请补都虞侯，孝德从之。既署一月，曦军士十七人入市取酒，以刃刺酒翁，坏酿器，秀实列卒取十七人首注槊上，植市门。曦一营大噪，尽甲。孝德震恐，召秀实曰：__「奈何？」__ 秀实曰：__「无伤也，请往解之。」__ 孝德使数十人从行，秀实尽辞去，选老躄者一人持马至曦门下。甲者出，秀实笑且入，曰：__「杀一老卒，何甲也！吾戴吾头来矣。」__ 甲者愕。因谕曰：__「尚书负若属邪，副元帅负若属邪？奈何欲以乱败郭氏！」__ 曦出，秀实让之曰：__「副元帅勋塞天地，当念始终。

---

![](assets/audios/223/70.mp3)

尚书恣卒为暴，行且致乱，乱则罪及副元帅；乱由尚书出，然则郭氏功名，其存者几何！」__ 言未毕，曦再拜曰：__「公幸教曦以道，恩甚大，敢不从命！」__ 顾叱左右：__「皆解甲，散还火伍中，敢哗者死！」__ 秀实因留宿军中。曦通夕不解衣，戒候卒击柝卫秀实。旦，俱至孝德所，谢不能，请改。邠州由是无患。

---

![](assets/audios/223/71.mp3)

五谷防御使薛景仙讨南山群盗，连月不克，上命李抱玉讨之。贼帅高玉最强，抱玉遣兵马使李崇客将四百骑自洋州入，袭之于桃虢川，大破之；玉走成固。庚申，山南西道节度使张献诚擒玉，献之，余盗皆平。

---

![](assets/audios/223/72.mp3)

十二月，乙丑，加郭子仪尚书令。子仪以为：__「自太宗为此官，累圣不复置，近皇太子亦尝为之，非微臣所宜当。」__ 固辞不受，还镇河中。

---

![](assets/audios/223/73.mp3)

是岁，户部奏：户二百九十余万，口一千六百九十余万。

---

![](assets/audios/223/74.mp3)

上遣于阗王胜还国，胜固请留宿卫，以国授其弟曜；上许之，加胜开府仪同三司，赐爵武都王。

---

## 代宗睿文孝武皇帝上之下永泰元年（乙巳，公元七六五年）

---

![](assets/audios/223/76.mp3)

春，正月，癸卯朔，改元，赦天下。

---

![](assets/audios/223/77.mp3)

戊申，加陈郑、泽潞节度使李抱玉凤翔、陇右节度使，以其从弟殿中少监抱真为泽潞节度副使。抱真以山东有变，上党为兵冲，而荒乱之余，土瘠民困，无以赡军，乃籍民，每三丁选一壮者，免其租徭，给弓矢，使农隙习射，岁暮都试，行其赏罚。比三年，得精兵二万，既不费廪给，府库充实，遂雄视山东。由是天下称泽潞步兵为诸道最。

---

![](assets/audios/223/78.mp3)

二月，戊寅，党项寇富平，焚定陵殿。

---

![](assets/audios/223/79.mp3)

庚辰，仪王璲薨。

---

![](assets/audios/223/80.mp3)

三月，壬辰朔，命左仆射裴冕、右仆射郭英乂等文武之臣十三人于集贤殿待制。左拾遗洛阳独孤及上疏曰：__「陛下召冕等待制以备询问，此五帝盛德也。顷者陛下虽容其直，而不录其言，有容下之名，无听谏之实，遂使谏者稍稍钳口饱食，相招为禄仕，此忠鲠之人所以窃叹，而臣亦耻之。今师兴不息十年矣，人之生产，空于杼轴。拥兵者第馆亘街陌，奴婢厌酒肉，而贫人羸饿就役，剥肤及髓。长安城中白昼椎剽，吏不敢诘，官乱职废，将惰卒暴，百揆隳剌，如沸粥纷麻，民不敢诉于有司，有司不敢闻于陛下，茹毒饮痛，穷而无告。陛下不以此时思所以救之之术，臣实惧焉。今天下惟朔方、陇西有吐蕃、仆固之虞，邠泾、凤翔之兵足以当之矣。自此而往，东洎海，南至番禺，西尽巴、蜀，无鼠窃之盗而兵不为解。

---

![](assets/audios/223/81.mp3)

天下之货，竭天下之谷，以给不用之军，臣不知其故。假令居安思危，自可厄要害之地，俾置屯御，悉休其余，以粮储扉屦之资充疲人贡赋，岁可减国租之半。陛下岂可持疑于改作，使率土之患日甚一日乎！」__ 上不能用。

---

![](assets/audios/223/82.mp3)

丙午，以李抱玉同平章事，镇凤翔如故。

---

![](assets/audios/223/83.mp3)

庚戌，吐蕃遣使请和，诏元载、杜鸿渐与盟于兴唐寺。上问郭子仪：__「吐蕃请盟，何如？」__ 对曰：__「吐蕃利我不虞，若不虞而来，国不可守矣。」__ 乃相继遣河中兵戍奉天，又遣兵巡泾原以觇之。

---

![](assets/audios/223/84.mp3)

是春不雨，米斗千钱。

---

![](assets/audios/223/85.mp3)

夏，四月，丁丑，命御史大夫王翊充诸道税钱使。河东道租庸、盐铁使裴谞入奏事，上问：__「榷酤之利，岁入几何？」__ 谞久之不对。上复问之，对曰：__「臣自河东来，所过见菽粟未种，农夫愁怨，臣以为陛下见臣，必先问人之疾苦，乃责臣以营利，臣是以未敢对也。」__ 上谢之，拜左司郎中。谞，宽之子也。

---

![](assets/audios/223/86.mp3)

辛卯，剑南节度使严武薨。武三镇剑南，厚赋敛以穷奢侈，梓州剌史章彝小不副意，召而杖杀之；然吐蕃畏之，不敢犯其境。母数戒其骄暴，武不从；及死，母曰：__「吾今始免为官婢矣！」__ 

---

![](assets/audios/223/87.mp3)

五月，癸丑，以右仆射郭英又为剑南节度使。

---

![](assets/audios/223/88.mp3)

畿内麦稔，京兆尹第五琦请税百姓田，十亩收其一，曰：__「此古什一之法也。」__ 上从之。

---

![](assets/audios/223/89.mp3)

平卢节度使侯希逸镇淄青，好游畋，营塔寺，军州苦之。兵马使怀玉得众心，希逸忌之，因事解其军职。希逸与巫宿于城外，军士闭门不纳，奉怀玉为帅。希逸奔滑州上表待罪，诏赦之，召还京师。秋，七月，壬辰，以郑王邈为平卢、淄青节度大使，以怀玉知留后，赐名正己。时成德节度使李宝臣，魏博节度使田承嗣，相卫节度使薛嵩，卢龙节度使李怀仙，收安、史余党，各拥劲卒数万，治兵完城，自署文武将吏，不供贡赋，与山南东道节度使梁崇义及正己皆结为婚姻，互相表里。朝廷专事姑息，不能复制，虽名籓臣，羁縻而已。

---

![](assets/audios/223/90.mp3)

甲午，以上女升平公主嫁郭子仪之子暖。

---

![](assets/audios/223/91.mp3)

太子母沈氏，吴兴人也；安禄山之陷长安也，掠送洛阳宫。上克洛阳，见之，未及迎归长安；会史思明再陷洛阳，遂失所在。上即位，遣使散求之，不获。己亥，寿州崇善寺尼广澄诈称太子母，按验，乃故少阳院乳母也，鞭杀之。

---

![](assets/audios/223/92.mp3)

九月，庚寅朔，置百高座于资圣、西明两寺，讲仁王经，内出经二宝舆，以人为菩萨、鬼神之状，导以音乐卤簿，百官迎于光顺门外，从至寺。

---

![](assets/audios/223/93.mp3)

仆固怀恩诱回纥、吐蕃、吐谷浑、党项、奴剌数十万众俱入寇，令吐蕃大将尚结悉赞磨、马重英等自北道趣奉天，党项帅任敷、郑庭、郝德等自东道趣同州，吐谷浑、奴剌之众自西道趣盩厔，回纥继吐蕃之后，怀恩又以朔方兵继之。

---

![](assets/audios/223/94.mp3)

郭子仪使行军司马赵复入奏曰：__「虏皆骑兵，其来如飞，不可易也。请使诸道节度使凤翔李抱玉、滑濮李光庭、邠宁白孝德、镇西马璘、河南郝庭玉、淮西李忠臣各出兵以扼其冲要。」__ 上从之。诸道多不时出兵；李忠臣方与诸将击球，得诏，亟命治行。诸将及监军皆曰：__「师行必择日。」__ 忠臣怒曰：__「父母有急，岂可择日而后救邪！」__ 即日勒兵就道。

---

![](assets/audios/223/95.mp3)

怀恩中途遇暴疾而归；丁酉，死于鸣沙。大将张韶代领其众，别将徐璜玉杀之，范志诚又杀璜玉而领其众。怀恩拒命三年，再引胡寇，为国大患，上犹为之隐，前后制敕未尝言其反；及闻其死，悯然曰：__「怀恩不反，为左右所误耳！」__ 

---

![](assets/audios/223/96.mp3)

吐蕃至邠州，白孝德婴城自守。甲辰，上命宰相及诸司长官于西明寺行香设素馔，奏乐。是日，吐蕃十万众至奉天，京城震恐。朔方兵马使浑瑊、讨击使白元光先戍奉天，虏始列营，瑊帅骁骑二百直冲之，身先士卒，虏众披靡。瑊挟虏将一人跃马而还，从骑无中锋镝者。城上士卒望之，勇气始振。乙巳，吐蕃进攻之，虏死伤甚众，数日，敛众还营；瑊夜引兵袭之，杀千余人，前后与虏战二百余合，斩首五千级。丙午，罢百高座讲；召郭子仪于河中，使屯泾阳。己酉，命李忠臣屯东渭桥，李光进屯云阳，马璘、郝庭玉屯便桥，李抱玉屯凤翔，内侍骆奉仙、将军李日越屯盩厔，同华节度使周智光屯同州，鄜坊节度使杜冕屯坊州，上自将六军屯苑中。

---

![](assets/audios/223/97.mp3)

庚戌，下制亲征。辛亥，鱼朝恩请索城中，括士民私马，令城中男子皆衣皁，团结为兵，城门皆塞二开一。士民大骇，逾垣凿窦而逃者甚众，吏不能禁。朝恩欲奉上幸河中以避吐蕃，恐群臣论议不一；一旦百官入朝，立班久之，阁门不开，朝恩忽从禁军十余人操白刃而出，宣言：__「吐蕃数犯郊畿，车驾欲幸河中，何如？」__ 公卿皆错愕不知所对。有刘给事者，独出班抗声曰：__「敕使反邪！今屯军如云，不戮力扞寇，而遽欲胁天子弃宗庙社稷而去，非反而何！」__ 朝恩惊沮而退，事遂寝。

---

![](assets/audios/223/98.mp3)

自丙午至甲寅，大雨不止，故虏不能进。吐蕃移兵攻醴泉，党项西掠白水，东侵蒲津。丁巳，吐蕃大掠男女数万而去，所过焚庐舍，蹂禾嫁殆尽。周智光引兵邀击，破之于澄城北，因逐北至邠州。智光素与杜冕不协，遂杀鄜州剌史张麟，坑冕家属八十一人，焚坊州庐舍三千余家。

---

![](assets/audios/223/99.mp3)

冬，十月，己未，复讲经于资圣寺。

---

![](assets/audios/223/100.mp3)

吐蕃退至邠州，遇回纥，复相与入寇，辛酉，至奉天。癸亥，党项焚同州官廨、民居而去。

---

![](assets/audios/223/101.mp3)

丙寅，回纥、吐蕃合兵围泾阳，子仪命诸将严设守备而不战。及幕，二虏退屯北原，丁卯，复至城下。是时，回纥与吐蕃闻仆固怀恩死，已争长，不相睦，分营而居，子仪知之。回纥在城西，子仪使牙将李光瓒等往说之，欲与之共击吐蕃。回纥不信，曰：__「郭公固在此乎？汝绐我耳。若果在此，可得见乎？」__ 光瓒还报，子仪曰：__「今众寡不敌，难以力胜。昔与回纥契约甚厚，不若挺身往说之，可不战而下也。」__ 诸将请选铁骑五百为卫从，子仪曰：__「此适足为害也。」__ 郭曦扣马谏曰：__「彼，虎狼也；大人，国之元帅，奈何以身为虏饵！」__ 子仪曰：__「今战，则父子俱死而国家危；往以至诚与之言，或幸而见从，则四海之福也！不然，则身没而家全。」__ 以鞭击其手曰：__「去！」__ 遂与数骑开门而出，使人传呼曰：__「令公来！」__ 回纥大惊。

---

![](assets/audios/223/102.mp3)

大帅合胡禄都督药葛罗，可汗之弟也，执弓注矢立于阵前。子仪免胄释甲投枪而进，回纥诸酋长相顾曰：__「是也！」__ 皆下马罗拜。子仪亦下马，前执药葛罗手，让之曰：__「汝回纥有大功于唐，唐之报汝亦不薄，奈何负约，深入吾地，侵逼畿县，弃前功，结怨仇，背恩德而助叛臣，何其愚也！且怀恩叛君弃母，于汝国何有！今吾挺身而来，听汝执我杀之，我之将士必致死与汝战矣。」__ 药葛罗曰：__「怀恩欺我，言天可汗已晏驾，令公亦捐馆，中国无主，我是以敢与之来。今知天可汗在上都，令公复总兵于此，怀恩又为天所杀，我曹岂肯与令公战乎！」__ 子仪因说之曰：__「吐蕃无道，乘我国有乱，不顾舅甥之亲，吞噬我边鄙，焚荡我畿甸，其所掠之财不可胜载，马牛杂畜，长数百里，弥温在野，此天以赐汝也。

---

![](assets/audios/223/103.mp3)

师而继好，破敌以取富，为汝计，孰便于此！不可失也。」__ 药葛罗曰：__「吾为怀恩所误，负公诚深，今请为公尽力，击吐蕃以谢过。然怀恩之子，可敦兄弟也，愿舍之勿杀。」__ 子仪许之。回纥观者左右为两翼，稍前，子仪麾下亦进，子仪挥手却之，因取酒与其酋长共饮。药葛罗使子仪先执酒为誓，子仪酹地曰：__「大唐天子万岁！回纥可汗亦万岁！两国将相亦万岁！有负约者，身殒陈前，家族灭绝。」__ 杯至药葛罗，亦酹地曰：__「如令公誓！」__ 于是诸酋长皆大喜曰：__「向以二巫师从军，巫言此行甚安稳，不与唐战，见一大人而还，今果然矣。」__ 子仪遗之彩三千匹，酋长分以赏巫。子仪竟与定约而还。吐蕃闻之，夜，引兵遁去。回纥遣其酋长石野那等六人入见天子。

---

![](assets/audios/223/104.mp3)

药葛罗帅众追吐蕃，子仪使白元光帅精骑与之俱；癸酉，战于灵台西原，大破之，杀吐蕃万计，得所掠士女四千人。丙子，又破之于泾州东。

---

![](assets/audios/223/105.mp3)

丁丑，仆固怀恩将张休藏等降。辛巳，诏罢亲征，京城解严。

---

![](assets/audios/223/106.mp3)

初，肃宗以陕西节度使郭英乂领神策军，使内侍鱼朝恩监其军；英乂入为仆射，朝恩专将之。及上幸陕，朝恩举在陕兵与神策军迎扈，悉号神策军，天子幸其营。及京师平，朝恩遂以军归禁中，自将之，然尚未得与北军齿。至是，朝恩以神策军从上屯苑中，其势浸盛，分为左、右厢，居北军之右矣。

---

![](assets/audios/223/107.mp3)

郭子仪以仆固名臣、李建忠等皆怀恩骁将，恐逃入外夷，请招之。名臣，怀恩之侄也，时在回纥营。上敕并旧将有功者皆赦其罪，令回纥送之。壬午，名臣以千余骑来降。子仪使开府仪同三司慕容休贞以书谕党项帅郑庭、郝德等，皆诣凤翔降。

---

![](assets/audios/223/108.mp3)

甲申，周智光诣阙献捷，再宿归镇。智光负专杀之罪未治，上既遣而悔之。

---

![](assets/audios/223/109.mp3)

乙酉，回纥胡禄都督等二百余人入见，前后赠赉缯帛十万匹；府藏空竭，税百官俸以给之。
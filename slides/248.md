---
marp: true
title: 唐纪 第六十四章 唐纪六十四
theme: uncover
paginate: true
---

# 唐纪 第六十四章 唐纪六十四

---

![](assets/audios/248/1.mp3)

起阏逢困敦闰月，尽屠维大荒落，凡五年有奇。

---

## 武宗至道昭肃孝皇帝下会昌四年（甲子，公元八四四年）

---

![](assets/audios/248/3.mp3)

闰月，壬戌，以中书侍郎、同平章事李绅同平章事，充淮南节度使。

---

![](assets/audios/248/4.mp3)

李德裕奏：__「镇州奏事官高迪密陈意见二事：其一，以为‘贼中好为偷兵术，潜抽诸处兵聚于一处，官军多就迫逐，以致失利；经一两月，又偷兵诣他处。官军须知此情，自非来攻城栅，慎勿与战。彼淹留不过三日，须散归旧屯，如此数四空归，自然丧气。官军密遣谍者诇其抽兵之处，乘虚袭之，无不捷矣。’其二，‘镇、魏屯兵虽多，终不能分贼势。何则？下营不离故处，每三两月一深入，烧掠而去。贼但固守城栅，城外百姓，贼亦不惜。宜令进营据其要害，以渐逼之。若止如今日，贼中殊不以为惧。’望诏诸将各使知之！」__ 

---

![](assets/audios/248/5.mp3)

刘稹腹心将高文端降，言贼中乏食，令妇人挼穗舂之以给军。德裕访文端破贼之策，文端以为：__「官军今真攻泽州，恐多杀士卒，城未易得。泽州兵约万五千人，贼常分兵太半，潜伏山谷，伺官军攻城疲弊，则四集救之，官军必失利。今请令陈许军过干河立寨，自寨城连延筑为夹城，环绕泽州，日遣大军布陈于外以扞救兵。贼见围城将合，必出大战；待其败北，然后乘势可取。」__ 德裕奏请诏示王宰。文端又言：__「固镇寨四崖悬绝，势不可攻。然寨中无水，皆饮涧水，在寨东南约一里许。宜令王逢进兵逼之，绝其水道，不过三日，贼必弃寨遁去，官军即可追蹑。前十五里至青龙寨，亦四崖悬绝，水在寨外，可以前法取也。其东十五里则沁州城。」__ 德裕奏请诏示王逢。

---

![](assets/audios/248/6.mp3)

端又言：__「都头王钊将万兵戍洺州，刘稹既族薛茂卿，又诛刑洺救援兵马使谈朝义兄弟三人，钊自是疑惧。稹遣使召之，钊不肯入，士卒皆哗噪，钊必不为稹用。但钊及士卒家属皆在潞州，又士卒恐己降为官军所杀，招之必不肯来。惟有谕意于钊，使引兵入潞州取稹。事成之日，许除别道节度使，仍厚有赐与，庶几肯从。」__ 德裕奏请诏何弘潜遣人谕以此意。

---

![](assets/audios/248/7.mp3)

刘稹年少懦弱，押牙王协、宅内兵马使李士贵用事，专聚货财，府库充溢，而将士有功无赏，由是人心离怨。刘从谏妻裴氏，冕之支孙也，忧稹将败，其弟问典兵在山东，欲召之使掌军政。士贵恐问至夺己权，且泄其奸状，乃曰：__「山东之事仰成于五舅，若召之，是无三州也。」__ 乃上。

---

![](assets/audios/248/8.mp3)

王协荐王钊为洺州都知兵马使。钊得众心，而多不遵使府约束，同列高元武、安玉言其有贰心。稹召之，钊辞以__「到洺州未立少功，实所惭恨，乞留数月，然后诣府。」__ 许之，王协请税商人，每州遣军将一人主之，名为税商，实籍编户家赀，至于什器无所遗，皆估为绢匹，十分取其二，率高其估。民竭浮财及糗粮输之，不能充，皆璟璟不安。军将刘溪尤贪残，刘从谏弃不用。溪厚赂王协，协以刑州富商最多，命溪主之。裴问所将兵号__「夜飞」__ ，多富商子弟，溪至，悉拘其父兄。军士诉于问，问为之请，溪不许，以不逊语答之。问怒，密与麾下谋杀溪归国，并告刺史崔嘏，嘏从之。丙子，嘏、问闭城，斩城中大将四人，请降于王元逵。时高元武在党山，闻之，亦降。先是使府赐洺州军士布，人一端，寻有帖以折冬赐。

---

![](assets/audios/248/9.mp3)

税商军将至洺州，王钊因人不安，谓军士曰：__「留后年少，政非己出。今仓库充实，足支十年，岂可不少散之以慰劳苦之士！使贴不可用也。」__ 乃擅开仓库，给士卒人绢一匹，谷十二石，士卒大喜。钊遂闭城请降于何弘敬。安玉在磁州，闻二州降，亦降于弘敬。尧山都知失马使魏元谈等降于王元逵，元逵以其久不下，皆杀之。

---

![](assets/audios/248/10.mp3)

八月，辛卯，镇、魏奏邢、洺、磁三州降，宰相入贺。李德裕曰：__「昭义根本尽在山东，三州降，则上党不日有变矣。」__ 上曰：__「郭谊必枭刘稹以自赎。」__ 德裕曰：__「诚如圣料。」__ 上曰：__「于今所宜先处者何事？」__ 德裕请以给事中卢弘止为三州留后，曰：__「万一镇、魏请占三州，朝廷难于可否。」__ 上从之。诏山南东道兼昭义节度使卢钧乘驿赴镇。

---

![](assets/audios/248/11.mp3)

潞人闻三州降，大惧。郭谊、王协谋杀刘稹以自赎，稹再从兄中军使匡周兼押牙，谊患之，言于稹曰：__「十三郎在牙院，诸将皆莫敢言事，恐为十三郎所疑而获罪，以此失山东。今诚得十三郎不入，则诸将始敢尽言，采于众人，必获长策。」__ 稹召匡周谕之，使称疾不入。匡周怒曰：__「我在院中，故诸将不敢有异图；我出院，家必灭矣！」__ 稹固请之，匡周不得已，弹指而出。谊令稹所亲董可武说稹曰：__「山东之叛，事由五舅，城中人人谁敢相保！留后今欲何如？」__ 稹曰：__「今城中尚有五万人，且当闭门坚守耳。」__ 可武曰：’非良策也。留后不若束身归朝，如张元益，不失作刺史。且以郭谊为留后，俟得节之日，徐奉太夫人及室家金帛归之东都，不亦善乎！」__ 稹曰：__「谊安肯如是？」__ 可武曰：__「可武已与之重誓，必不负也。」__ 及引谊入。

---

![](assets/audios/248/12.mp3)

与之密约既定，乃白其母。母曰：__「归朝诚为佳事，但恨已晚。吾有弟不能保，安能保郭谊！汝自图之！」__ 稹乃素服出门，以母命署谊都知兵马使。王协已戒诸将列于外厅，谊拜谢稹已，出见诸将，稹治装于内厅。李士贵闻之，帅后院兵数千攻谊。谊叱之曰：__「何不自取赏物，乃欲与李士贵同死乎！」__ 军士乃退，共杀士贵。谊易置将吏，部署军士，一夕俱定。明日，使董可武入谒稹曰：__「请议公事。」__ 稹曰：__「何不言之！」__ 可武曰：__「恐惊太夫人。」__ 乃引稹步出牙门，至北宅，置酒作乐。酒酣，乃言：__「今日之事欲全太尉一家，须留后自图去就，则朝廷必垂矜闵。」__ 稹曰：__「如所言，稹之心也。」__ 可武遂前执其手，，崔率度自后斩之，因收稹宗族，匡周以下至襁褓中子皆杀之。

---

![](assets/audios/248/13.mp3)

杀刘从谏父子所厚善者张谷、陈扬庭、李仲京、郭台、王羽、韩茂章、茂实、王渥、贾庠等凡十二家，并其子侄甥婿无遗。仲京，训之兄；台，行余之子。羽，涯之从孙；茂章、茂实，约之子；渥，璠之子。庠，餗之子也。甘露之乱，仲京等亡归从谏，从谏抚养之。凡军中有小嫌者，谊日有所诛，流血成泥。乃函稹首，遣使奉表及书，降于王宰。首过泽州，刘公直举营恸哭，亦降于宰。

---

![](assets/audios/248/14.mp3)

乙未，宰以状闻。丙申，宰相入贺。李德裕奏：__「今不须复置邢、洺、磁留后，但遣卢弘止宣慰三州及成德、魏博两道。」__ 上曰：__「郭谊宜如何处之？」__ 德裕对曰：__「刘稹騃孺子耳，阻兵拒命，皆谊为之谋主。及势孤力屈，又卖稹以求赏。此而不诛，何以惩恶！宜及诸军在境，并谊等诛之！」__ 上曰：__「朕意亦以为然。」__ 乃诏石雄将七千人入潞州，以应谣言。杜悰以馈运不给，谓谊等可赦，上熟视不应。德裕曰：__「今春泽潞未平，太原复扰，自非圣断坚定，二寇何由可平！外议以为若在先朝，赦之久矣。」__ 上曰：__「卿不知文宗心地不与卿合，安能议乎！」__ 罢卢钧山南东道，专为昭义节度使。戊戌，刘稹传首至京师。诏：__「昭义五州给复一年，军行所过州县免今年秋税。昭义自刘从谏以来，横增赋敛，悉从蠲免。所藉土团并纵遣归农。

---

![](assets/audios/248/15.mp3)

道将士有功者，等级加赏。」__ 

---

![](assets/audios/248/16.mp3)

郭谊既杀刘稹，日望旌节，既久不闻问，乃曰：__「必移它镇。」__ 于是阅鞍马，治行装。及闻石雄将至，惧失色。雄至，谊等参贺毕，敕使张仲清曰：__「郭都知告身来日当至，诸高班告身在此，晚牙来受之！」__ 乃以河中兵环球场，晚牙，谊等至，唱名引入，凡诸将桀黠拒官军者，悉执送京师。加何弘敬同平章事。丁未，诏发刘从谏尸，暴于潞州市三日，石雄取其尸置球场斩坐刂之。

---

![](assets/audios/248/17.mp3)

戊申，加李德裕太尉、赵国公，德裕固辞。上曰：__「恨无官赏卿耳！卿若不应得，朕必不与卿。」__ 初，李德裕以__「韩全义以来，将帅出征屡败，其弊有三：一者，诏令下军前者，日有三四，宰相多不预闻。二者，监军各以意见指挥军事，将帅不得专进退。三者每军各有宦者为监使，悉选军中骁勇数百为牙队，其在陈战斗者，皆怯弱之士。每战，监使自有信旗，乘高立马，以牙队自卫，视军势小却，辄引旗先走，陈从而溃。」__ 德裕乃与枢密使杨钦义、刘行深议，约敕监军不得预军政，每兵千人听监使取十人自卫，有功随例沾赏。二枢密皆以为然，白上行之。自御回鹘至泽潞罢兵，皆守此制。自非中书进诏意，更无它诏自中出者。号令既简，将帅得以施其谋略，故所向有功。

---

![](assets/audios/248/18.mp3)

用兵以来，河北三镇每遣使者至京师，李德裕常面谕之曰：__「河朔兵力虽强，不能自立，须借朝廷官爵威命以安军情。归语汝使：与其使大将邀宣慰敕使以求官爵，何如自奋忠义，立功立事，结知明主，使恩出朝廷，不亦荣乎！且以耳目所及者言之，李载义在幽州，为国家尽忠平沧景，及为军中所逐，不失作节度使，后镇太原，位至宰相。杨志诚遣大将遮敕使马求官，及为军中所逐，朝廷竟不赦其罪。此二人祸福足以观矣。」__ 德裕复以其言白上，上曰：__「要当如此明告之。」__ 由是三镇不敢有异志。

---

![](assets/audios/248/19.mp3)

九月，诏以泽州隶河阳节度。

---

![](assets/audios/248/20.mp3)

丁巳，卢钧入潞州。钧素宽厚爱人，刘稹未平，钧已领昭义节度，襄州士卒在行营者，与潞人战，常对陈扬钧之美。及赴镇，入天井关，昭义散卒归之道，钧皆厚抚之，人情大洽，昭议遂安。刘稹将郭谊、王协、刘公直、安全庆、李道德、刘佐尧、刘开德、董可武等至京师，皆斩之。

---

![bg left](assets/images/simaguang.jpg)

![](assets/audios/248/21.mp3)

臣光曰：董重质之在淮西，郭谊之在昭义，吴元济、刘稹，如木偶人在伎儿之手耳。彼二人者，始则劝人为乱，终则卖主规利，其死固有余罪。然宪宗用之于前，武宗诛之于后，臣愚以为皆失之。何则？赏奸，非义也；杀降，非信也。失义与信，何以为国！昔汉光武待王郎、刘盆子止于不死，知其非力竭则不降故也。樊崇、徐宣、王元、牛邯之徒，岂非助乱之人乎？而光武弗杀。盖以既受其降，则不可复诛故也。若既赦而复逃亡叛乱，则其死固无辞矣！如谊等，免死流之远方，没齿不还，可矣；杀之，非也！

---

![](assets/audios/248/22.mp3)

王羽、贾庠等已为谊所杀，李德裕复下诏称__「逆贼王涯、贾餗等已就昭义诛其子孙」__ ，宣告中外，识者非之。刘从谏妻裴氏亦赐死。又令昭义降将李丕、高文端、王钊等疏昭义将士与刘稹同恶者，悉诛之，死者甚众。卢钧疑其枉滥，奏请宽之，不从。昭义属城有尝无礼于王元逵者，元逵推求得二十余人，斩之。余众惧，复闭城自守。戊辰，李德裕等奏：__「寇孽既平，尽为国家城镇，岂可令元逵穷兵攻讨！望遣中使赐城内将士敕，招安之，仍诏元逵引兵归镇，并诏卢钧自遣使安抚。」__ 从之。

---

![](assets/audios/248/23.mp3)

乙亥，李德裕等请上尊号，且言：__「自古帝王，成大功必告天地。父，宣懿太后祔庙，陛下未尝亲谒。」__ 上瞿然曰：__「郊庙之礼，诚宜亟行，至于徽称，非所敢当！」__ 凡五上表，乃许之。

---

![](assets/audios/248/24.mp3)

李德裕奏：__「据幽州奏事官言：诇知回鹘上下离心，可汗欲之安西，其部落言亲戚皆在唐，不如归唐。又与室韦已相失，计其不日来降，或自相残灭。望遣识事中使赐仲武诏，谕以镇、魏已平昭义，惟回鹘未灭，仲武犹带北面招讨使，宜早思立功。」__ 

---

![](assets/audios/248/25.mp3)

李德裕怨太子太傅、东都留守牛僧孺、湖州刺史李宗闵，言于上曰：__「刘从谏据上党十年，太和中入朝，僧孺、宗闵执政，不留之，加宰相纵去，以成今日之患，竭天下力乃能取之，皆二人之罪也。」__ 德裕又使人于潞州求僧孺、宗闵与从谏交通书疏，无所得，乃令孔目官郑庆言从谏每得僧孺、宗闵书疏，皆自焚毁。诏追庆下御史台近问，中丞李回、知杂郑亚以为信然。河南少尹吕述与德裕书，言稹破报至，僧孺出声叹恨。德裕奏述书，上大怒，以僧孺为太子少保、分司，宗闵为漳州刺史。戊子，再贬僧孺汀州刺史，宗闵漳州长史。

---

![](assets/audios/248/26.mp3)

上幸鄠校猎。

---

![](assets/audios/248/27.mp3)

十一月，复贬牛僧儒循州长史，李宗闵长流封州。

---

![](assets/audios/248/28.mp3)

十二月，以忠武节度使王宰为河东节度使，河中节度使石雄为河阳节度使。

---

![](assets/audios/248/29.mp3)

上幸云阳校猎。

---

## 武宗至道昭肃孝皇帝下会昌五年（乙丑，公元八四五年）

---

![](assets/audios/248/31.mp3)

春，正月，己酉朔，群臣上尊号曰仁圣文武章天成功神德明道大孝皇帝，尊号始无__「道」__ 字，中旨令加之。庚戌，上谒太庙。辛亥，祀昊天上帝，赦天下。筑望仙台于南郊。

---

![](assets/audios/248/32.mp3)

庚申，义安太后王氏崩。

---

![](assets/audios/248/33.mp3)

以秘书监卢弘宣为义武节度使。弘宣性宽厚而难犯，为政简易，其下便之。河北之法，军中偶语者斩。弘宣至，除其法。诏赐粟三十万斛，在飞狐西，计运致之费逾于粟价，弘宣遣吏守之。会春旱，弘宣命军民随意自往取之，粟皆入境，约秋稔偿之。时成德、魏博皆饥，独易定之境无害。

---

![](assets/audios/248/34.mp3)

淮南节度使李绅按江都令吴湘盗用程粮钱，强聚所部百姓颜悦女，估其资装为赃，罪当死。湘，武陵之兄子也，李德裕素恶武陵，议者多言其冤，谏官请覆按，诏遣监察御史崔元藻、李稠覆之。还言：__「湘盗程粮钱有实。颜悦本衢州人，尝为青州牙推，妻亦士族，与前狱异。」__ 德裕以为无与夺，二月，贬元藻端州司户，稠汀州司户。不复更推，亦不付法司详断，即如绅奏，处湘死。谏议大夫柳仲郢、敬晦皆上疏争之，不纳。稠，晋江人；晦，昕之弟也。

---

![](assets/audios/248/35.mp3)

李德裕以柳仲郢为京兆尹。素与牛僧孺善，谢德裕曰：__「不意太慰恩奖及此，仰报厚德，敢不如奇章公门馆！」__ 德裕不以为嫌。

---

![](assets/audios/248/36.mp3)

夏，四月，壬寅，以陕虢观察使李试为册黠戛斯可汗使。

---

![](assets/audios/248/37.mp3)

五月，壬戌，葬恭僖皇后于光陵柏城之外。

---

![](assets/audios/248/38.mp3)

门下侍郎、同平章事二悰罢为右仆射，中书侍郎、同平章事崔铉罢为户部尚书。乙丑，以户部侍郎李回为中书侍郎、同平章事，判户部如故。

---

![](assets/audios/248/39.mp3)

祠部奏括天下寺四千六百，兰若四万，僧尼二十六万五百。

---

![](assets/audios/248/40.mp3)

诏册黠戛斯可汗为宗英雄武诚明可汗。

---

![](assets/audios/248/41.mp3)

秋，七月，丙午朔，日有食之。

---

![](assets/audios/248/42.mp3)

上恶僧尼耗蠹天下，欲去之，道士赵归真等复劝之。乃先毁山野招提、兰若，至是，敕上都、东都两街各留二寺，每寺留僧三十人；天下节度、观察使治所及同、华、商、汝州各留一寺，分为三等：上等留僧二十人，中等留十人，下等五人。余僧及尼并大秦穆护、袄僧皆勒归俗。寺非应留者，立期今所在毁撤，仍遣御史分道督之。财货田产并没官，寺材以葺公廨驿舍，铜像、钟磐以铸钱。

---

![](assets/audios/248/43.mp3)

以山南东道节度使郑肃检校右仆射、同平章事。

---

![](assets/audios/248/44.mp3)

诏发昭义骑兵五百、步兵千五百戍振武，节度使卢钧出至裴村饯之，潞卒素骄，惮于远戍，乘醉，回旗入城，闭门大噪，均奔潞城以避之。监军王惟直自出晓谕，乱兵击之，伤，旬日而卒。李德裕奏：__「请诏河东节度使王宰以步骑一千守石会关，三千自仪州路据武安，以断邢、洺之路；又令河阳节度使石雄引兵守泽州，河中节度使韦恭甫发步骑千人戍晋州。如此，贼必无能为。」__ 皆从之。

---

![](assets/audios/248/45.mp3)

八月，李德裕等奏：__「东都九庙神主二十六，今贮于太微宫小屋，请以废寺材复修太庙。」__ 

---

![](assets/audios/248/46.mp3)

壬午，诏陈释教之弊，宣告中外。凡天下所毁寺四千六百余区，归俗僧尼二十六万五百人，大秦穆护、祆僧二千余人，毁招提、兰若四万余区。收良田数千万顷，奴婢十五万人。所留僧皆隶主客，不隶祠部。百官奉表称贺。寻又诏东都止留僧二十人，诸道留二十人者减其半，留十人者减三人，留五人者更不留。五台僧多亡奔幽州。李德裕召进奏官谓曰：__「汝趣白本使，五台僧为将必不如幽州将，为卒必不如幽州卒，何为虚取容纳之名，染于人口！独不见近日刘从谏招聚无算闲人，竟有保益！」__ 张仲武乃封二刀付居庸关曰：__「有游僧入境则斩之！」__ 主客郎中韦博以为事不宜太过，李德裕恶之，出为灵武节度副使。

---

![](assets/audios/248/47.mp3)

昭义乱兵奉都将李文矩为帅，文矩不从，乱兵亦不敢害。文矩稍以祸福谕之，乱兵渐听命，乃遣人谢卢钧于潞城。均还入上党，复遣之戍振武。行一驿，乃潜选兵追之。明日，及于太平驿，尽杀之。具以状闻，且请罢河东、河阳兵在境上者，从之。

---

![](assets/audios/248/48.mp3)

九月，诏修东都太庙。

---

![](assets/audios/248/49.mp3)

李德裕请置备边库，令户部岁入钱帛十二万缗匹，度支盐铁岁入钱帛十三万缗匹，明年减其三之一，凡诸道所进助军财货者皆入焉，以度支郎中判之。

---

![](assets/audios/248/50.mp3)

王才人宠冠后庭，上欲立以为后。李德裕以才人寒族，且无子，恐不厌天下之望，乃止。

---

![](assets/audios/248/51.mp3)

上饵方士金丹，性加躁急，喜怒不常。冬，十月，上问李德裕以外事，对曰：__「陛下威断不测，外人颇惊惧。向者寇逆暴横，固宜以威制之；今天下既平，愿陛下宽理之，但使得罪者无怨，为善者不惊，则为宽矣。」__ 

---

![](assets/audios/248/52.mp3)

以衡山道士刘玄静为银青光禄大夫、崇玄馆学士，赐号广成先生，为之治崇玄馆，置吏铸印。玄静固辞，乞还山，许之。

---

![](assets/audios/248/53.mp3)

李德裕秉政日久，好徇爱憎，人多怨之。自杜悰、崔铉罢相，宦官左右言其太专，上亦不悦。给事中韦弘质上疏，言宰相权重，不应更领三司钱谷。德裕奏称：__「制置职业，人主之柄。弘质受人教导，所谓贱人图柄臣，非所宜言。」__ 十二月，弘质坐贬官，由是众怒愈甚。

---

![](assets/audios/248/54.mp3)

上自秋冬以来，觉有疾，而道士以为换骨。上秘其事，外人但怪上希复游猎，宰相奏事者亦不敢久留。诏罢来年正旦朝会。

---

![](assets/audios/248/55.mp3)

吐蕃论恐热复纠合诸部击尚婢婢，婢婢遣厖结藏将兵五千拒之，恐热大败，与数十骑遁去。婢婢传檄河、湟，数恐热残虐之罪，曰：__「汝辈本唐人，吐蕃无主，则相与归唐，毋为恐热所猎如狐兔也！」__ 于是诸部从恐热者稍稍引去。

---

![](assets/audios/248/56.mp3)

是岁，天下户四百九十五万五千一百五十一。

---

![](assets/audios/248/57.mp3)

朝廷虽为党项置使，党项侵盗不已，攻陷邠、宁、盐州界城堡，屯叱利寨。宰相请遣使宣慰，上决意讨之。

---

## 武宗至道昭肃孝皇帝下会昌六年（丙寅，公元八四六年）

---

![](assets/audios/248/59.mp3)

春，二月，庚辰，以夏州节度使米暨为东北道招讨党项使。

---

![](assets/audios/248/60.mp3)

上疾久未平，以为汉火德，改__「洛」__ 为__「雒」__ 。唐土德，不可以王气胜君名。三月，下诏改名炎。上自正月乙卯不视朝，宰相请见，不许。中外忧惧。

---

![](assets/audios/248/61.mp3)

初，宪宗纳李锜妾郑氏，生光王怡。怡幼时，宫中皆以为不慧，太和以后，益自韬匿，群居游处，未尝发言。文宗幸十六宅宴集，好诱其言以为戏笑，号曰光叔。上性豪迈，尤所不礼。及上疾笃，日不能言。诸宦官密于禁中定策，辛酉，下诏称：__「皇子冲幼，须选贤德，光王怡可立为皇太叔，更名忱，应军国政事令权句当。」__ 太叔见百官，哀戚满容；裁决庶务，咸当于理，人始知有隐德焉。

---

![](assets/audios/248/62.mp3)

甲子，上崩。以李德裕摄冢宰。丁卯，宣宗即位。宣宗素恶李德裕之专，即位之日，德裕奉册。既罢，谓左右曰：__「适近我者非太尉邪？每顾我，使我毛发洒淅。」__ 夏，四月，辛未朔，上始听政。

---

![](assets/audios/248/63.mp3)

尊母郑氏为皇太后。

---

![](assets/audios/248/64.mp3)

壬申，以门下侍郎、同平章事李德裕同平章事，充荆南节度使。德裕秉权日久，位重有功，众不谓其遽罢，闻之莫不惊骇。甲戌，贬工部尚书、判盐铁转运使薛元赏为忠州刺史，弟京兆少尹、权知府事元龟为崖州司户，皆德裕之党也。

---

![](assets/audios/248/65.mp3)

杖杀道士赵归真等数人，流罗浮山人轩辕集于岭南。五月，乙巳，赦天下。上京两街先听留两寺外，更各增置八寺；僧、尼依前隶功德使，不隶主客，所度僧、尼仍令祠部给牒。

---

![](assets/audios/248/66.mp3)

以翰林学士、兵部侍郎白敏中同平章事。

---

![](assets/audios/248/67.mp3)

辛酉，立皇子温为郓王，氵美为雍王，泾为雅王，滋为夔王，沂为庆王。

---

![](assets/audios/248/68.mp3)

六月，礼仪使奏__「请复代宗神主于太庙，以敬宗、文宗、武宗同为一代，于庙东增置两室，为九代十一室。」__ 从之。秋，七月，壬寅，淮南节度使李绅薨。

---

![](assets/audios/248/69.mp3)

回鹘乌介可汗之众稍稍降散及冻馁死，所余不及三千人。国相逸隐啜杀乌介于金山，立其弟特勒捻为可汗。

---

![](assets/audios/248/70.mp3)

八月，壬申，葬至道昭肃孝皇帝于端陵，庙号武宗。初，武宗疾困，顾王才人曰：__「我死，汝当如何？」__ 对曰：__「愿从陛下于九泉！」__ 武宗以巾授之。武宗崩，才人即缢。上闻而矜之，赠贵妃，葬于端陵柏城之内。

---

![](assets/audios/248/71.mp3)

以循州司马牛僧孺为衡州长史，封州流人李宗闵为郴州司马，恩州司马崔珙为安州长史，潮州刺史杨嗣复为江州刺史，昭州刺史李珏为郴州刺史。僧孺等五相皆武宗所贬逐，至是，同日北迁。宗闵未离封州而卒。

---

![](assets/audios/248/72.mp3)

九月，以刑南节度使郴德裕为东都留守，解平章事；以中书侍郎、同平章事郑肃同平章事，充荆南节度使。

---

![](assets/audios/248/73.mp3)

以兵部侍郎、判度支卢商为中书侍郎、同平章事。商，翰之族孙也。

---

![](assets/audios/248/74.mp3)

册黠戛斯可汗使者以国丧未行，或以为僻远小国，不足与之抗衡。回鹘未平，不应遽有建置。诏百官集议，事遂寝。

---

![](assets/audios/248/75.mp3)

蛮寇安南，经略使裴元裕帅邻道兵讨之。

---

![](assets/audios/248/76.mp3)

以右常侍李景让为浙西观察使。初，景让母郑氏，性严明，早寡，家贫，居于东都。诸子皆幼，母自教之。宅后古墙因雨隤陷，得钱盈船，奴婢喜，走告母。母往，焚香祝之曰：__「吾闻无劳而获，身之灾也。天必以先君余庆，矜其贫而赐之，则愿诸孤它日学问有成，乃其志也，此不敢取！」__ 遽命掩而筑之。三子景让、景温、景庄，皆举进士及第。景让官达，发已斑白，小有过，不免捶楚。景让在浙西，有左都押牙迕景让意，景让杖之而毙。军中愤怒，将为变。母闻之，景让方视事，母出坐听事，立景让于庭而责之曰：__「天子付汝以方面，国家刑法，岂得以为汝喜怒之资，妄杀无罪之人乎！万一致一方不宁，岂惟上负朝廷，使垂年之母衔羞入地，何以见汝之先人乎！命左右褫其衣坐之，将挞其背。

---

![](assets/audios/248/77.mp3)

佐皆为之请，拜且泣，久乃释之，军中由是遂安。景庄老于场屋，每被黜，母辄挞景让。然景让终不肯属主司，曰：__「朝廷取士自有公道，岂敢效人求关节乎！」__ 久之，宰相谓主司曰：__「李景庄今岁不可不收，可怜彼翁每岁受挞！」__ 由是始及第。

---

![](assets/audios/248/78.mp3)

冬，十月，礼院奏禘祭祝文于穆、敬、文、武四室，但称__「嗣皇帝臣某昭告」__ ，从之。

---

![](assets/audios/248/79.mp3)

甲申，上受三洞法于箓衡山道士刘玄静。十二月，戊辰朔，日有食之。

---

![](assets/audios/248/80.mp3)

宣宗元圣至明成武献文睿智章仁神聪懿道大孝皇帝上

---

## 武宗至道昭肃孝皇帝下大中元年（丁卯，公元八四七年）

---

![](assets/audios/248/82.mp3)

春，正月，甲寅，上祀圆丘，赦天下，改元。

---

![](assets/audios/248/83.mp3)

二月，庚午，加卢龙节度使张仲琥同平章事，赏其屡破回鹘也。

---

![](assets/audios/248/84.mp3)

癸未，上以旱故，减膳彻乐，出宫女，纵鹰隼，止营缮，命中书侍郎、同平章事卢商与御史中丞封敖疏理京城系囚。大理卿马植奏称：__「卢商等务行宽宥，凡抵极法者，一切免死。彼官典犯赃及故杀人，平日大赦所不免，今因疏理而原之，使贪吏无所惩畏，死者衔冤无告，恐非所以消旱灾、致和气也。昔周饥，克殷而年丰；卫旱，讨邢而雨降。是则诛罪戮奸，式合天意，雪冤决滞，乃副圣心也。乞再加裁定。」__ 诏两省五品以上议之。

---

![](assets/audios/248/85.mp3)

初，李德裕执政，引白敏中为翰林学士。乃武宗崩，德裕失势，敏中乘上下之怒，竭力排之，使其党李咸讼德裕罪，德裕由是自东都留守以太子少保、分司。左谏议大夫张鹭等上言：__「陛下以旱理系囚，虑有冤滞。今所原死罪，无冤可雪，恐凶险侥幸之徒常思水旱为灾，宜如马植所奏。」__ 诏从之，皆论如法。以植为刑部侍郎，充盐铁转运使。植素以文学政事有名于时，李德裕不之重。及白敏中秉政，凡德裕所薄者，皆不次用之。以卢商为武昌节度使，以刑部尚书、判度支崔元式为门下侍郎，翰林学士、户部侍郎韦琮为中书侍郎，并同平章事。

---

![](assets/audios/248/86.mp3)

闰三月，敕：__「应会昌五年所废寺，有僧能营葺者，听自居之，有司毋得禁止。」__ 是时君、相务反会昌之政，故僧、尼之弊皆复其旧。

---

![](assets/audios/248/87.mp3)

己酉，积庆太后萧氏崩。

---

![](assets/audios/248/88.mp3)

五月，幽州节度使张仲武大破诸奚。

---

![](assets/audios/248/89.mp3)

吐蕃论恐热乘武宗之丧，诱党项及回鹘余众寇河西，诏河东节度使王宰将代北诸军击之。宰以沙陀朱邪赤心为前锋，自麟州济河，与恐热战于盐州，破走之。

---

![](assets/audios/248/90.mp3)

六月，以鸿胪卿李业为册黠戛斯英武诚明可汗使。

---

![](assets/audios/248/91.mp3)

上请白敏中曰：__「朕昔从宪宗之丧，道遇风雨，百官、六宫四散避去，惟山陵使长而多髯，攀灵驾不去，谁也？」__ 对曰：__「令狐楚。」__ 上曰：__「有子乎？」__ 对曰：__「长子绪今为随州刺史。」__ 上曰：__「堪为相乎？」__ 对曰：__「绪少病风痹。次子綯，前湖州刺史，有才器。」__ 上即擢为考功郎中、知制诰。綯入谢，上问以元和故事，綯条对甚悉，上悦，遂有大用之意。

---

![](assets/audios/248/92.mp3)

秋，八月，丙申，以门下侍郎、同平章事李回同平章事，充西川节度使。

---

![](assets/audios/248/93.mp3)

葬贞献皇后于光陵之侧。

---

![](assets/audios/248/94.mp3)

上敦睦兄弟，作雍和殿于十六宅，数临幸，置酒，作乐，击球尽欢。诸王有疾，常亲至卧内存问，忧形于色。

---

![](assets/audios/248/95.mp3)

突厥掠漕米及行商，振武节度使史宪忠击破之。

---

![](assets/audios/248/96.mp3)

九月，丁卯，以金吾大将军郑光为平卢节度使。光，润州人，太后之弟也。

---

![](assets/audios/248/97.mp3)

乙酉，前永宁尉吴汝纳，讼其弟湘罪不至死，__「李绅与李德裕相表里，期罔武宗，枉杀臣弟，乞召江州司户崔元藻等对辨。」__ 丁亥，敕御史台鞫实以闻。冬，十二月，庚戌，御史台奏，据崔元藻所列吴湘冤状，如吴汝纳之言。戊午，贬太子少保、分司李德裕为潮州司马。

---

![](assets/audios/248/98.mp3)

吏部奏，会昌四年所减州县官内复增三百八十三员。

---

## 武宗至道昭肃孝皇帝下大中二年（戊辰，公元八四八年）

---

![](assets/audios/248/100.mp3)

正月，甲子，群臣上尊号曰圣敬文思和武光孝皇帝；赦天下。

---

![](assets/audios/248/101.mp3)

初，李德裕执政，有荐丁柔立清直可任谏官者，德裕不能用。上即位，柔立为右补阙。德裕贬潮州，柔立上疏讼其冤。丙寅，坐阿附贬南阳尉。

---

![](assets/audios/248/102.mp3)

西川节度使李回、桂管观察使郑亚坐前不能直吴湘冤，乙酉，回左迁湖南观察使，亚贬循州刺史，李绅追夺三任告身。中书舍人崔嘏坐草李德裕制不尽言其罪，己丑，贬端州刺史。

---

![](assets/audios/248/103.mp3)

回鹘遏捻可汗仰给于奚王石舍朗。及张仲琥大破奚众，回鹘无所得食，日益耗散。至是，所存贵臣以下不满五百人，依于室韦。使者入贺正，过幽州，张仲武使归取遏捻等。遏捻闻之，夜与妻葛禄、子特勒毒斯等九骑西走，余众追之不及，相与大哭。室韦分回鹘余众为七，七姓共分之。居二日，黠戛斯遣其相阿播帅诸胡兵号七万来取回鹘，大破室韦，悉收回鹘余众归碛北。犹有数帐，潜窜山林，钞盗诸胡。其别部厖勒，先在安西，亦自称可汗，居甘州，总碛西诸城，种落微弱，时入献见。

---

![](assets/audios/248/104.mp3)

二月，庚子，以知制诰令狐綯为翰林学士。上尝以太宗所撰《金镜》授綯，使读之，__「至乱未尝不任不肖，至治未尝不任忠贤，」__ 上止之曰：__「凡求致太平，当以此言为首。」__ 又书《贞观政要》于屏风，每正色拱手而读之。上欲知百官名数，令狐`綯曰：__「六品已下，官卑数多，皆吏部注拟；五品以上，则政府制授，各有籍，命曰具员。」__ 上命宰相作《具员御览》五卷，上之，常置于案上。立皇子泽为濮王。上欲作五王院于大明宫，以处皇子之幼者，召术士柴岳明使相其地。岳明对曰：__「臣庶之家，廷徙不常，故有自阳宅入阴宅，阴宅入阳宅。刑克祸福，师有其说，今陛下深拱法宫，万神拥卫，阴阳书本不言帝王家。」__ 上善其言，赐束帛遣之。」__ 

---

![](assets/audios/248/105.mp3)

夏，五月，己未朔，日有食之。

---

![](assets/audios/248/106.mp3)

门下侍郎、同平章事崔元式罢为户部尚书。以兵部侍郎、判度支、户部周墀、刑部侍郎、盐铁转运使马植并同平章事。初，墀为义成节度使，辟韦澳为判官，及为相，谓澳曰：__「力小任重，何以相助？」__ 澳曰：__「愿相公无权。」__ 墀愕然，不知所措。澳曰：__「官赏刑罚，与天下共其可否，勿以己之爱憎喜怒移之，天下自理，何权之有！」__ 墀深然之。澳，贯之之子也。

---

![](assets/audios/248/107.mp3)

己卯，太皇太后郭氏崩于兴庆宫。

---

![](assets/audios/248/108.mp3)

六月，礼院检讨官王皞贬句容令。初，宪宗之崩，上疑郭太后预其谋。又，郑太后本郭太后侍儿，有宿怨，故上即位，待郭太后礼殊薄，郭太后意怏怏。一日，登勤政楼，欲自陨。上闻之，大怒，是夕，崩，外人颇有异论。上以郑太后故，不欲以郭后祔宪宗。有司请葬景陵外园，皞奏宜合葬景陵，神主配宪宗室。奏入，上大怒。白敏中召皞诘之。皞曰：__「太皇太后，汾阳王之孙，宪宗在东宫为正妃，逮事顺宗为妇。宪宗厌代之夕，事出暖昧。太皇太后母天下，历五朝，岂得以暖昧之事遽废正嫡之礼乎！」__ 敏中怒甚，皞辞气愈厉。诸相会食，周墀立于敏中之门以俟之。敏中使谢曰：__「方为一书生所苦，公弟先行。」__ 墀入，至敏中厅问其事，见皞争辨方急，墀举手加颡，叹皞孤直。明日，皞坐贬官。

---

![](assets/audios/248/109.mp3)

秋，九月，甲子，再贬潮州司马李德裕为崖州司户，湖南观察使李回为贺州刺史。

---

![](assets/audios/248/110.mp3)

前观翔节度使石雄诣政府自陈黑山、乌岭之功，求一镇以终老。执政以雄李德裕所荐，曰：__「向日之功，朝廷以薄、孟、岐三镇酬之，足矣。」__ 除左神武统军。雄怏怏而薨。

---

![](assets/audios/248/111.mp3)

十一月，庚午，万寿公主适起居郎郑颢。颢，絪之孙，登进士第，为校书郎、右拾遗内供奉，以文雅着称。公主，上之爱女，故选颢尚之。有司循旧制请用银装车，上曰：__「吾欲以俭约化天下，当自亲者始。」__ 令依外命妇以铜装车。诏公主执妇礼，皆如臣庶之法，戒以毋得轻夫族，毋得预时事。又申以手诏曰：__「苟违吾戒，必有太平、安乐之祸。」__ 颢弟顗，尝得危疾，上遣使视之。还，问__「公主何在？」__ 曰：__「在慈恩寺观戏场。」__ 上怒，叹曰：__「我怪士大夫家不欲与我家为昏，良有以也！」__ 亟命召公主入宫，立之阶下，不之视。公主惧，涕泣谢罪。上责之曰：__「岂有小郎病，不往省视，乃观戏乎！」__ 遣妇郑氏。由是终上之世，贵戚皆兢兢守礼法，如山东衣冠之族。

---

![](assets/audios/248/112.mp3)

壬午，葬懿安皇后于景陵之侧。

---

![](assets/audios/248/113.mp3)

以中书侍郎、同平章事韦琮为太子宾客、分司。

---

![](assets/audios/248/114.mp3)

十二月，凤翔节度使崔珙奏破吐蕃，克清水。清水先隶秦州，诏以本州未复，权隶凤翔。

---

![](assets/audios/248/115.mp3)

上见宪宗朝公卿子孙，多擢用之。刑部员外郎杜胜次对，上问其家世，对曰：__「臣父黄裳，首请宪宗监国。」__ 即除给事中。翰林学士裴谂，度之子也，上幸翰林，面除承旨。

---

![](assets/audios/248/116.mp3)

吐蕃论恐热遣其将恭罗急藏将兵二万略地西鄙，尚婢婢遣其将拓跋怀光击之于南谷，大破之，急藏降。

---

## 武宗至道昭肃孝皇帝下大中三年（己巳，公元八四九年）

---

![](assets/audios/248/118.mp3)

春，正月，上与宰相论元和循吏孰为第一，周墀曰：__「臣尝守土江西，闻观察使韦丹功德被于八州，没四十年，老稚歌思，如丹尚存。」__ 乙亥，诏史馆修撰杜牧撰《丹遗爱碑》以纪之，仍擢其子河阳观察判官宙为御史。

---

![](assets/audios/248/119.mp3)

二月，吐蕃论恐热军于河州，尚婢婢军于河源军。婢婢诸将欲击恐热，婢婢曰：__「不可。我军骤胜而轻敌，彼穷困而致死，战必不利。」__ 诸将不从。婢婢知其必败，据河桥以待之，诸将果败。婢婢收余众，焚桥，归鄯州。

---

![](assets/audios/248/120.mp3)

吐蕃秦、原、安乐三州及石门等七关来降。以太仆卿陆耽为宜谕使，诏泾原、宁武、凤翔、邠宁、振武皆出兵应接。

---

![](assets/audios/248/121.mp3)

河东节度使王宰入朝，以货结贵幸，求以使相领宣武。刑部尚书、同平章事周墀上疏论之，宰遂还镇。附马都尉韦让求为京兆尹，墀言京兆尹非才望不可为，让议意寝。墀又谏上开边，由是忤旨。夏，四月，以墀为东川节度使，以御史大夫崔铉为中书侍郎、同平章事，兵部侍郎、判户部魏扶同平章事。

---

![](assets/audios/248/122.mp3)

癸巳，卢龙奏节度使张仲武薨，军中立其子节度押牙直方。

---

![](assets/audios/248/123.mp3)

翰林学士郑颢言于上曰：__「周墀以直言入相，亦以直言罢相。」__ 上深感悟，甲午，墀入谢，加检校右仆射。

---

![](assets/audios/248/124.mp3)

戊戌，以张直方为卢龙留后。

---

![](assets/audios/248/125.mp3)

五月，徐州军乱，逐节度使李廓。廓，程之子也，在镇不治。右补阙郑鲁上言其状，且曰：__「臣恐新麦未登，徐师必乱。速命良帅，救此一方。」__ 上未之省。徐州果乱，上思鲁言，擢为起居舍人。以义成节度使卢弘止为武宁节度使。武宁士卒素骄，有银刀都尤甚，屡逐主帅。弘止至镇，都虞候胡庆方复谋作乱，弘止诛之，抚循其余，训以忠义，军府由是获安。

---

![](assets/audios/248/126.mp3)

六月，戊申，以张直方为卢龙节度使。

---

![](assets/audios/248/127.mp3)

泾原节度使康季荣取原州及石门、驿藏、木峡、制胜、六磐、石峡六关。秋，七月，丁巳，灵武节度使朱叔明聚长乐州。甲子，邠宁节度使张君绪取萧关。甲戌，凤翔节度使李玭取秦州。诏邠宁节度权移军于宁州以应接河西。

---

![](assets/audios/248/128.mp3)

八月，乙酉，改长乐州为威州。河、陇老幼千余人诣阙，己丑，上御延喜门楼见之，欢呼舞跃，解胡服，袭冠带，观者皆呼万岁。诏__「募百姓垦辟三州、七关土田，五年不租税，自今京城罪人应配流者皆配十处。四道将吏能于镇戍之地为营田者，官给牛及种粮，温池盐利可赡边陲，委度支制置。其三州、七关镇戍之卒，皆倍给衣粮，仍二年一代。道路建置堡栅，有商旅往来贩易及戍卒子弟通传家信，关镇毋得留难。其山南、剑南边境有没蕃州县，亦令量力收复。」__ 

---

![](assets/audios/248/129.mp3)

冬，十月，改备边库为延资库。

---

![](assets/audios/248/130.mp3)

西川节充使杜悰奏取维州。

---

![](assets/audios/248/131.mp3)

闰十一月，丁酉，宰相以克复河、湟，请上尊号。上曰：__「宪宗常有志复河、湟，以中原方用兵，未遂而崩，今乃克成先志耳。其议加顺、宪二庙尊谥以昭功烈。」__ 

---

![](assets/audios/248/132.mp3)

卢龙节度使张直方，暴忍，喜游猎。军中将作乱，直方知之，托言出猎，遂举族逃归京师。军中推牙将周纟林为留后，直方至京师，拜金吾大将军。

---

![](assets/audios/248/133.mp3)

甲戌，追上顺宗谥曰至德弘道大圣大安孝皇帝，宪宗谥曰昭文章武大圣至神孝皇帝。仍改题神主。

---

![](assets/audios/248/134.mp3)

己未，崖州司户李德裕卒。

---

![](assets/audios/248/135.mp3)

山南西道节度使郑涯奏取扶州。